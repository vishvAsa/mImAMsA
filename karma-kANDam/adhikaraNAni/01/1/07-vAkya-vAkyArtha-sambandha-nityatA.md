---
title: ०७ वाक्यवाक्यार्थसम्बन्धनित्यता
unicode_script: devanagari
---

## परिचयः
- विषयः - वाक्य-वाक्यार्थसम्बन्धः॥
- संशयः - वाक्यं कृतकम्? वाक्य-वाक्यार्थ-सम्बन्धः कृतकः?
  - संशयबीजम् - ?
- पूर्वपक्षः - वाक्यं कृतकम्। 
  - पूर्वपक्षयुक्तिः - पदानुपूर्वीघटितानि वाक्यानि भवन्ति । आनुपूर्वी घटनञ्च पुरुषकृतम् एव भवितुम् अर्हति । स्वतस्-सिद्धानि वाक्यानि न भवेयुः ।
- सिद्धान्तः - वेदवाक्यं न कृतकम् - वेदाध्ययन-परिपाट्याः। वाक्यस्य वाक्यार्थेन सह सम्बन्धोऽपि न कृतकः, पदार्थानामेव वाक्यार्थत्वात् ।
  - सिद्धान्तयुक्तिः - वेदवाक्येषु - न कोऽपि गुरुर् ब्रवीति- मयेयम् आनुपूर्वी घटितेति । पदार्थानां वाक्यार्थ-रूपेण भानम् आकाङ्क्षासन्निधियोग्यत्वैः कारणैर् भवति, अथवा लक्षणया भवति । एवञ्च वाक्यानां न वाक्यार्थे शक्तिः । 
- प्रयोजनम् - 
  - पूर्वपक्षे - विधिशब्दो धर्मे न प्रमाणम्।
  - सिद्धान्तपक्षे - विधिशब्दो धर्मे प्रमाणम्।
- सङ्गतिः - शब्दार्थ-सम्बन्धस्य शब्दस्य च नित्यत्वे साधिते, पूर्वपक्षी वाक्य-वाक्यार्थ-कृतकत्वम् आशङ्कते ।


## नयमञ्जरी
### ७. तद्भूताधिकरणम् 
शब्दार्थ-सम्बन्धस्य शब्दस्य च नित्यत्वे साधिते, पूर्वपक्षी वाक्य-वाक्यार्थ-कृतकत्वम् आशङ्कते ।  
पदानुपूर्वीघटितानि वाक्यानि भवन्ति । आनुपूर्वी घटनञ्च पुरुषकृतम् एव भवितुम् अर्हति । स्वतस्-सिद्धानि वाक्यानि न भवेयुः । अतो वेदवाक्यानां कृतकत्वेन विधिशब्दो धर्मे कथं प्रमाणम् इति । 

एवं पक्षे प्राप्ते सिद्धान्तः- सत्यं, पदानामानुपूर्वी न नित्या। किन्तु वेदाध्ययन-परिपाट्यां गुरु-मुखोच्चारणानूच्चारण-रूपायाम् आनुपूर्वी नियता समुपलभ्यत इति नित्यानि वेदवाक्यानि ।  
नास्माभिनिर्णेतुं शक्यते केन कदा घटितेयमानुपूर्वीति । अध्यापयिता गुरुमेव निर्दिशेत् । न कोऽपि गुरुर्ब्रवीति- मयेयमानुपूर्वी घटितेति ।

वाक्यस्य वाक्यार्थेन सह सम्बन्धोऽपि न कृतकः, पदार्थानामेव वाक्यार्थत्वात् । पदार्थानां वाक्यार्थ-रूपेण भानम् आकाङ्क्षासन्निधियोग्यत्वैः कारणैर् भवति, अथवा लक्षणया भवति । एवञ्च वाक्यानां न वाक्यार्थे शक्तिः । अतो वेदवाक्यानां तदर्थानाञ्च नित्यत्वम् ॥ 

