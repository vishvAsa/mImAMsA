---
title: ०६ शब्दनित्यत्वम्
unicode_script: devanagari
---

## परिचयः
- संशयः - शब्दो नित्यो वा?
- पूर्वपक्षः - शब्दो ऽनित्यः।
  - युक्तिः - शब्दं करोति, शब्दो नष्टः, शब्दो वर्धते इत्यादिप्रयोगैश् शब्दस्याऽनित्यत्वं कृतकत्वञ् च सिध्यति।
- सिद्धान्तः - शब्दो नित्यः।
  - युक्तिः - शब्दो द्विविधः- ध्वन्यामको वर्णात्मकश्च । वस्तुतः शब्दस्तु वर्णात्मकः, तस्याभिव्यक्तिर् अनित्या।
- प्रयोजनम् 
  - पूर्वपक्षे - विधिशब्दो धर्मे प्रमाणं न भवितुम् अर्हति, शब्दस्यानित्यत्वात् ।
  - उत्तरपक्षे - विधिशब्दो धर्मे प्रमाणम्।


## नयमञ्जरी
### ६. शब्दनित्यत्वाधिकरणम् 
विधिशब्दो धर्मे प्रमाणं न भवितुम् अर्हति, शब्दस्यानित्यत्वात् ।  
शब्दं करोति, शब्दो नष्टः, शब्दो वर्धते इत्यादिप्रयोगैश् शब्दस्याऽनित्यत्वं कृतकत्वञ् च सिध्यति यदा, तदा विधिशब्दः कथं धर्मे प्रमाणम् इति पूर्वपक्षे समुत्थिते,  
सिद्धान्तः- शब्दो द्विविधः- ध्वन्यामको वर्णात्मकश्च ।  
तत्र कण्ठ-ताल्वाद्यभिघातेन प्रेरिता वायवः कर्णदेशम् आगत्य कर्ण-शष्कुल्य्-अवच्छिन्नाऽऽकाशे पूर्वमेव यथावद् अवस्थितान् वर्णान् अभिव्यञ्जयन्ति । ध्वन्यात्मक-शब्द-कर्तृत्वम् आदाय -शब्दं करोति, शब्दो नष्टः, शब्दो वर्धते - इत्यादयो व्यवहाराः प्रचलिताः ।  
शब्दस्तु वर्णात्मकः, तस्याभिव्यक्तिर् भवति कण्ठताल्वाद्यभिघात-जन्यैर् वायुभिः । वायूनां यावद् दूरं वेगस्तावद् दूरं शब्दस्य श्रवणं भवति । मन्दीभूतेषु वायुषु शब्दोऽपि मन्दं श्रूयते । यदा वायूनां वेगो नष्टः, तदा शब्दश्रवणाभावात् शब्दो नष्ट इति व्यवहारः । अतश् शब्दो नित्यः, स च वर्णात्मकः॥ 

