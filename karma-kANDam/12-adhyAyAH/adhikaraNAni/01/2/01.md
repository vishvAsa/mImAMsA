---
title: ०१ अर्थवादाधिकरणम्
unicode_script: devanagari
---

## परिचयः
- विषयः - अर्थवादाः। तत्र 'वायव्यं श्वेतमालभेत' इति वायव्यं यागं विधाय आम्नायते 'वायुर्वै क्षेपिष्ठा देवता वायुमेव स्वेन भागधेयेन उपधावति स एवैनं भूतिं गमयति' इत्यर्थवादः वायु-गत-क्षिप्र-गामित्वादि-गुणं बोधयति।
- संशयः - अर्थवादा धर्मे प्रमाणं न वा?
- पूर्वपक्षः - न।
  - पूर्वपक्षयुक्तिः
    - विदितम् एवार्थं बोधयति । अस्य विधायकत्वेन प्रामाण्यं वक्तुं न शक्यते ।
    - न चास्य प्रकृत-विधि-वाक्येनैक-वाक्यताम् आपाद्य विधिवाक्यवद् एवास्यापि प्रामाण्यं वक्तुं शक्यम् । आकाङ्क्षाऽभावेनैकवाक्यत्वानुपपत्तेः ।
    - न च विधिवाक्यम् आलस्यौदासीन्यादिना यागानुष्ठाने प्रवृत्तं पुरुषं प्रवर्तयितुं प्राशस्त्य-बोधनायार्थवादम् अपेक्षत इति वाच्यम्, विधेर् एवेष्ट-साधनत्व-बोधन-द्वारा-प्रवर्तकत्व-सिद्धेः, प्राशस्त्याऽऽपेक्षाऽभावात् । 
- सिद्धान्तः - आम्।
  - सिद्धान्तयुक्तिः 
    - प्रेरणान्तर्गतत्वेन प्राशस्त्य-ज्ञान-जननाय विधिर् अर्थवादान् आकाङ्क्षति । तेनैकवाक्यता विधिवाक्येन सह।
    - यद्यपि विधेर् एवेष्ट-साधनत्व-ज्ञान-जनन-द्वारा विधेयं कर्मानुष्ठापयितुं सामर्थ्यम् अस्ति, तथापि स्वसन्निधौ पठितेष्व् अर्थवादेषु तादृश-सामर्थ्यवत्सु सत्सु तैर् एव विधि-विधेयम् अनुष्ठापयति । लौकिकी-नीतिरियम्- यत् स्वासनस्य शय्याया वा आस्तरणे गुरोस् सामर्थ्ये विद्यमानेऽपि सन्निधौ शिष्येषु सत्सु तद्द्वारैव गुरुस् तत्कार्यं सम्पादयतीति ।
    - क्षिप्रगामिनी वायुर् देवता शीघ्रमेव फल-दापने समर्था । अतस् तद्-देवताकं कर्म प्रशस्तम् - अतो ऽनुष्ठेयम् इति ।
- प्रयोजनम् -
  - पूर्वपक्षे - अर्थवादा त्याज्याः।
  - सिद्धान्तपक्षे - अर्थवादा उपादेयाः।
- सङ्गतिः - धर्मे यावन्ति प्रमाणानि तानि प्रथमाध्याये विचार्यन्ते । तत्र प्रथमपादे धर्मे विधीनां प्रामाण्यं व्यवस्थापितम् । तत्र वेदे मन्त्रार्थवादादिरूपेण भागा विद्यन्ते । तेषामपि धर्मे प्रामाण्यमुपपादनीयम् ।

## नयमञ्जरी
धर्मे यावन्ति प्रमाणानि तानि प्रथमाध्याये विचार्यन्ते । अतः प्रथमाध्यायः प्रमाणाध्यायः कथ्यते । तत्र प्रथमपादे धर्मे विधीनां प्रामाण्यं व्यवस्थापितम् । तत्र वेदे मन्त्रार्थवादादिरूपेण भागा विद्यन्ते । तेषामपि धर्मे प्रामाण्यमुपपादनीयम् । वार्तिके भट्टपादास्तेषां प्रामाण्य प्रकारं-प्रदर्शितवन्तः । 

अधिकरणस्यास्य निखिला अर्थवादा उदाहरणम् । तत्र 'वायव्यं श्वेतमालभेत' इति वायव्यं यागं विधाय आम्नायते 'वायुर्वै क्षेपिष्ठा देवता वायुमेव स्वेन भागधेयेन उपधावति स एवैनं भूतिं गमयति' इत्यर्थवादः वायु-गत-क्षिप्र-गामित्वादि-गुणं बोधयन् नाप्राप्तमर्थं विधत्ते ।  
किन्तु विदितम् एवार्थं बोधयति । अस्य विधायकत्वेन प्रामाण्यं वक्तुं न शक्यते ।  

न चास्य प्रकृत-विधि-वाक्येनैक-वाक्यताम् आपाद्य विधिवाक्यवद् एवास्यापि प्रामाण्यं वक्तुं शक्यम् । आकाङ्क्षाऽभावेनैकवाक्यत्वानुपपत्तेः । कस्यापि वाक्यस्य केनापि वाक्येनैकवाक्यता आकाङ्क्षादिना भवति ।  
वायव्यवाक्यं स्वीयमर्थं परिपूर्णं प्रतिपादयत् निराकाङ्क्षम् । तेन 'वायुर्वै' इत्याद्यर्थवादस्यैकवाक्यता कथं भवेत् ।  
अर्थवादवाक्यमपि स्वार्थप्रतिपादनेन निराकाङ्क्षम् । अत उत्थाप्याकाङ्क्षापि नास्ति । 

न च विधिवाक्यम् आलस्यौदासीन्यादिना यागानुष्ठाने प्रवृत्तं पुरुषं प्रवर्तयितुं प्राशस्त्य-बोधनायार्थवादम् अपेक्षत इति वाच्यम्, विधेर् एवेष्ट-साधनत्व-बोधन-द्वारा-प्रवर्तकत्व-सिद्धेः, प्राशस्त्याऽऽपेक्षाऽभावात् । अतोऽर्थवादा धर्मे न प्रमाणम् इति पूर्वपक्षे प्राप्ते सिद्धान्तः-- 

प्राशस्त्य-ज्ञान-जननाय विधिर् अर्थवादान् आकाङ्क्षति ।

तथा हि-- 'वायव्यं श्वेतमालभेत' इत्यादि-लिङ्-घटित-वाक्येषु प्रत्ययस्यांश-द्वयम् लिङ्त्वम् आख्यातत्वञ् चेति ।  
अर्थात् लिङ्त्वावच्छिन्नः प्रत्ययः, आख्यातस्यावच्छिन्नः प्रत्यय इति । उभाभ्याम् अप्यंशाभ्यां युक्तस्य प्रत्ययस्य भावना-वाचित्वं स्वीकृतं मीमांसकैः । भावनानाम् उत्पद्यमानस्योत्पत्त्य्-अनुकूलो व्यापारः ।  
लिङ्त्वांशेनाभिधीयमाना भावना शाब्दीभावना प्रवर्तना प्रेरणेत्यादि-शब्दैर्व्यवह्रियते।  
आख्यातत्वांशेनाभिधीयमाना भावना आर्थीभावना आर्थभावना प्रवृत्तिरिति शब्दैर् व्यवह्रियते ।  

तत्र प्रवर्तना-पर-पर्यायाः शाब्दी-भावनायाः साध्यं साधनम् इतिकर्तव्यता चेत्याकाङ्क्षात्रयं जायते ।  
साध्याकाङ्क्षायां प्रवृत्त्यनुकूल-व्यापार-रूपत्वाच् छाब्दीभानायाः प्रवृत्तिरेव साध्यत्वेनोपतिष्ठते, प्रयोज्य-प्रवृत्तेस् साध्यत्वात् । प्रयोज्य-प्रवृत्तिर् एवाऽऽर्थीभावना । एवञ्च साध्याकाङ्क्षायाम् आर्थीभावना-प्रवृत्ति-रूपा तत्त्वेनान्वेतीति सिध्यति ।  
साधनाकाङ्क्षायां लिङादिज्ञानं साधनत्वेनान्वेति। अत्र च साधनत्वं भावना-जनकत्वेन नाभिप्रेतम् - नित्यत्वाच् छाब्दीभावनायाः, किन्तु भावना-भाव्य-निर्वर्तकत्व-रूपं पारिभाषिकं साधनत्वम् अभिप्रेतम् । लिङादिज्ञानं शाब्दी-भावनाभाव्याम् आर्थीभावनां प्रवृत्तिरूपां सम्पादयत्य् अन्वय-व्यतिरेकाभ्याम् । लिङ्-ज्ञान-सत्त्वे प्रवृत्तिः तदभावे न प्रवृत्तिरिति लोकानुभवात् ।  
इतिकर्तव्यता-काङ्क्षायां प्राशस्त्य-ज्ञानम् इतिकर्तव्यता-रूपेणान्वेति । इतिकर्तव्यता नाम कर्तव्य-निष्ठ-प्रकाराकाङ्क्षा। शाब्दीभावनायाः कर्तव्योऽर्थः प्रयोज्य प्रवृत्तिरूपः । स च लिङादि-ज्ञान-जन्यः । यदि कदाचिद् आलस्यादिना लिङादिज्ञानवान् अपि प्रयोज्यो न प्रवर्तेत, तदा प्रवर्तना-प्रयोजक-निष्ठो व्यापार आकाङ्क्षति- कथम् अहम् एनं प्रवर्तयेयम् इति । प्रयोज्यनिष्ठम् आलस्यादिकम् अपाकृत्य रुचिं जन यित्वाऽयं प्रवर्तनीय इत्याकाङ्क्षा समुदेति, इयमेवेतिकर्तव्यताकाङ्क्षा । विधिवाक्यानामियं स्थितिः ।  
अर्थवाद-वाक्यान्य् आलोचयामः - तानि वायुः क्षिप्रगामी इति लोक-सिद्ध-पदार्थं प्रतिपादयन्ति, मुख्यं प्रयोजनं न लभन्ते । मुख्यं च प्रयोजनं प्रवृत्तिः निवृत्तिर्वा । अर्थवाद-बोधितं क्षिप्र-गामित्वादिकम् अर्थं जानन् पुरुषो न प्रवर्तते नापि निवर्तते। मुख्यं प्रयोजनम् अलभमाना अर्थवादा अस्माकं कार्यं किमित्याकाङ्क्षन्ति ।  
विधि-वाक्य-शेषतया इमे ऽर्थवादा आम्नाताः । विधिः स्वविधेये पदार्थे रुच्युत्पादनाय द्वारं प्राशस्त्यं कामयते, अर्थवादाश्च रुचिं जनयितुं समर्था भूत्वा प्राशस्त्यं लक्षयन्ति । शक्यार्थ-प्रतिपादने ते प्रयोजनं न लभन्ते । विधिवत् स्वस्यापि प्रवर्तकत्वं सिध्यत्विति तेऽभिलषन्ति । एवञ्च विधौ कथम् इति अर्थवादेषु च किमित्याकाक्षायां सत्यां नष्टाश्व-दग्ध-रथ-न्याये नोभयोरेकवाक्यता सुलभा ।  
एकवाक्यताया अयमाकारः - क्षिप्रगामिनी वायुर् देवता शीघ्रमेव फल-दापने समर्था । अतस् तद्-देवताकं कर्म प्रशस्तम् - अतो ऽनुष्ठेयम् इति ।  
यद्यपि विधेर् एवेष्ट-साधनत्व-ज्ञान-जनन-द्वारा विधेयं कर्मानुष्ठापयितुं सामर्थ्यम् अस्ति, तथापि स्वसन्निधौ पठितेष्व् अर्थवादेषु तादृश-सामर्थ्यवत्सु सत्सु तैर् एव विधि-विधेयम् अनुष्ठापयति । लौकिकी-नीतिरियम्- यत् स्वासनस्य शय्याया वा आस्तरणे गुरोस् सामर्थ्ये विद्यमानेऽपि सन्निधौ शिष्येषु सत्सु तद्द्वारैव गुरुस् तत्कार्यं सम्पादयतीति । कार्यालयीयकार्याणि सम्पादयितुं कर्यालयाध्यक्षस् समर्थ इति कर्यार्थं नियुक्ताः पुरुषाः कार्यालये तूष्णीं नोपविशेयुः । यथायथं स्वीयानि कार्याणि कर्तव्यान्येव भवन्ति । तद्वत्सन्निधौ पठिता अर्थवादा विधेः प्रवर्तकत्व-शक्तिर् अस्तीति तूष्णीं न तिष्ठेयुः। विध्यपेक्षितं कार्यं सम्पादयेयुरेवेति लोकोपयोगिताऽस्य न्यायस्य सिध्यति । 

एवञ्च विध्येकवाक्यतयाऽर्थवादानां प्रामाण्यमिति सिद्धम् ॥ 
