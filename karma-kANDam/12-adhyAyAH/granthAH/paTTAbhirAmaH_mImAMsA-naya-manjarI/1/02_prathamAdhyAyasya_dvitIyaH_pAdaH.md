---
title: ०२ प्रथमाध्यायस्य द्वितीयः पादः

---
## १. अर्थवादाधिकरणम् 
धर्मे यावन्ति प्रमाणानि तानि प्रथमाध्याये विचार्यन्ते । अतः प्रथमाध्यायः प्रमाणाध्यायः कथ्यते । तत्र प्रथमपादे धर्मे विधीनां प्रामाण्यं व्यवस्थापितम् । तत्र वेदे मन्त्रार्थवादादिरूपेण भागा विद्यन्ते । तेषामपि धर्मे प्रामाण्यमुपपादनीयम् । वार्तिके भट्टपादास्तेषां प्रामाण्य प्रकारं-प्रदर्शितवन्तः । 

अधिकरणस्यास्य निखिला अर्थवादा उदाहरणम् । तत्र 'वायव्यं श्वेतमालभेत' इति वायव्यं यागं विधाय आम्नायते 'वायुर्वै क्षेपिष्ठा देवता वायुमेव स्वेन भागधेयेन उपधावति स एवैनं भूतिं गमयति' इत्यर्थवादः वायु-गत-क्षिप्र-गामित्वादि-गुणं बोधयन् नाप्राप्तमर्थं विधत्ते ।  
किन्तु विदितम् एवार्थं बोधयति । अस्य विधायकत्वेन प्रामाण्यं वक्तुं न शक्यते ।  

न चास्य प्रकृत-विधि-वाक्येनैक-वाक्यताम् आपाद्य विधिवाक्यवद् एवास्यापि प्रामाण्यं वक्तुं शक्यम् । आकाङ्क्षाऽभावेनैकवाक्यत्वानुपपत्तेः । कस्यापि वाक्यस्य केनापि वाक्येनैकवाक्यता आकाङ्क्षादिना भवति ।  
वायव्यवाक्यं स्वीयमर्थं परिपूर्णं प्रतिपादयत् निराकाङ्क्षम् । तेन 'वायुर्वै' इत्याद्यर्थवादस्यैकवाक्यता कथं भवेत् ।  
अर्थवादवाक्यमपि स्वार्थप्रतिपादनेन निराकाङ्क्षम् । अत उत्थाप्याकाङ्क्षापि नास्ति । 

न च विधिवाक्यम् आलस्यौदासीन्यादिना यागानुष्ठाने प्रवृत्तं पुरुषं प्रवर्तयितुं प्राशस्त्य-बोधनायार्थवादम् अपेक्षत इति वाच्यम्, विधेर् एवेष्ट-साधनत्व-बोधन-द्वारा-प्रवर्तकत्व-सिद्धेः, प्राशस्त्याऽऽपेक्षाऽभावात् । अतोऽर्थवादा धर्मे न प्रमाणम् इति पूर्वपक्षे प्राप्ते सिद्धान्तः-- 

प्राशस्त्य-ज्ञान-जननाय विधिर् अर्थवादान् आकाङ्क्षति ।

तथा हि-- 'वायव्यं श्वेतमालभेत' इत्यादि-लिङ्-घटित-वाक्येषु प्रत्ययस्यांश-द्वयम् लिङ्त्वम् आख्यातत्वञ् चेति ।  
अर्थात् लिङ्त्वावच्छिन्नः प्रत्ययः, आख्यातस्यावच्छिन्नः प्रत्यय इति । उभाभ्याम् अप्यंशाभ्यां युक्तस्य प्रत्ययस्य भावना-वाचित्वं स्वीकृतं मीमांसकैः । भावनानाम् उत्पद्यमानस्योत्पत्त्य्-अनुकूलो व्यापारः ।  
लिङ्त्वांशेनाभिधीयमाना भावना शाब्दीभावना प्रवर्तना प्रेरणेत्यादि-शब्दैर्व्यवह्रियते।  
आख्यातत्वांशेनाभिधीयमाना भावना आर्थीभावना आर्थभावना प्रवृत्तिरिति शब्दैर् व्यवह्रियते ।  

तत्र प्रवर्तना-पर-पर्यायाः शाब्दी-भावनायाः साध्यं साधनम् इतिकर्तव्यता चेत्याकाङ्क्षात्रयं जायते ।  
साध्याकाङ्क्षायां प्रवृत्त्यनुकूल-व्यापार-रूपत्वाच् छाब्दीभानायाः प्रवृत्तिरेव साध्यत्वेनोपतिष्ठते, प्रयोज्य-प्रवृत्तेस् साध्यत्वात् । प्रयोज्य-प्रवृत्तिर् एवाऽऽर्थीभावना । एवञ्च साध्याकाङ्क्षायाम् आर्थीभावना-प्रवृत्ति-रूपा तत्त्वेनान्वेतीति सिध्यति ।  
साधनाकाङ्क्षायां लिङादिज्ञानं साधनत्वेनान्वेति। अत्र च साधनत्वं भावना-जनकत्वेन नाभिप्रेतम् - नित्यत्वाच् छाब्दीभावनायाः, किन्तु भावना-भाव्य-निर्वर्तकत्व-रूपं पारिभाषिकं साधनत्वम् अभिप्रेतम् । लिङादिज्ञानं शाब्दी-भावनाभाव्याम् आर्थीभावनां प्रवृत्तिरूपां सम्पादयत्य् अन्वय-व्यतिरेकाभ्याम् । लिङ्-ज्ञान-सत्त्वे प्रवृत्तिः तदभावे न प्रवृत्तिरिति लोकानुभवात् ।  
इतिकर्तव्यता-काङ्क्षायां प्राशस्त्य-ज्ञानम् इतिकर्तव्यता-रूपेणान्वेति । इतिकर्तव्यता नाम कर्तव्य-निष्ठ-प्रकाराकाङ्क्षा। शाब्दीभावनायाः कर्तव्योऽर्थः प्रयोज्य प्रवृत्तिरूपः । स च लिङादि-ज्ञान-जन्यः । यदि कदाचिद् आलस्यादिना लिङादिज्ञानवान् अपि प्रयोज्यो न प्रवर्तेत, तदा प्रवर्तना-प्रयोजक-निष्ठो व्यापार आकाङ्क्षति- कथम् अहम् एनं प्रवर्तयेयम् इति । प्रयोज्यनिष्ठम् आलस्यादिकम् अपाकृत्य रुचिं जन यित्वाऽयं प्रवर्तनीय इत्याकाङ्क्षा समुदेति, इयमेवेतिकर्तव्यताकाङ्क्षा । विधिवाक्यानामियं स्थितिः ।  
अर्थवाद-वाक्यान्य् आलोचयामः - तानि वायुः क्षिप्रगामी इति लोक-सिद्ध-पदार्थं प्रतिपादयन्ति, मुख्यं प्रयोजनं न लभन्ते । मुख्यं च प्रयोजनं प्रवृत्तिः निवृत्तिर्वा । अर्थवाद-बोधितं क्षिप्र-गामित्वादिकम् अर्थं जानन् पुरुषो न प्रवर्तते नापि निवर्तते। मुख्यं प्रयोजनम् अलभमाना अर्थवादा अस्माकं कार्यं किमित्याकाङ्क्षन्ति ।  
विधि-वाक्य-शेषतया इमे ऽर्थवादा आम्नाताः । विधिः स्वविधेये पदार्थे रुच्युत्पादनाय द्वारं प्राशस्त्यं कामयते, अर्थवादाश्च रुचिं जनयितुं समर्था भूत्वा प्राशस्त्यं लक्षयन्ति । शक्यार्थ-प्रतिपादने ते प्रयोजनं न लभन्ते । विधिवत् स्वस्यापि प्रवर्तकत्वं सिध्यत्विति तेऽभिलषन्ति । एवञ्च विधौ कथम् इति अर्थवादेषु च किमित्याकाक्षायां सत्यां नष्टाश्व-दग्ध-रथ-न्याये नोभयोरेकवाक्यता सुलभा ।  
एकवाक्यताया अयमाकारः - क्षिप्रगामिनी वायुर् देवता शीघ्रमेव फल-दापने समर्था । अतस् तद्-देवताकं कर्म प्रशस्तम् - अतो ऽनुष्ठेयम् इति ।  
यद्यपि विधेर् एवेष्ट-साधनत्व-ज्ञान-जनन-द्वारा विधेयं कर्मानुष्ठापयितुं सामर्थ्यम् अस्ति, तथापि स्वसन्निधौ पठितेष्व् अर्थवादेषु तादृश-सामर्थ्यवत्सु सत्सु तैर् एव विधि-विधेयम् अनुष्ठापयति । लौकिकी-नीतिरियम्- यत् स्वासनस्य शय्याया वा आस्तरणे गुरोस् सामर्थ्ये विद्यमानेऽपि सन्निधौ शिष्येषु सत्सु तद्द्वारैव गुरुस् तत्कार्यं सम्पादयतीति । कार्यालयीयकार्याणि सम्पादयितुं कर्यालयाध्यक्षस् समर्थ इति कर्यार्थं नियुक्ताः पुरुषाः कार्यालये तूष्णीं नोपविशेयुः । यथायथं स्वीयानि कार्याणि कर्तव्यान्येव भवन्ति । तद्वत्सन्निधौ पठिता अर्थवादा विधेः प्रवर्तकत्व-शक्तिर् अस्तीति तूष्णीं न तिष्ठेयुः। विध्यपेक्षितं कार्यं सम्पादयेयुरेवेति लोकोपयोगिताऽस्य न्यायस्य सिध्यति । 

एवञ्च विध्येकवाक्यतयाऽर्थवादानां प्रामाण्यमिति सिद्धम् ॥ 

## २. विधिवन्-निगदाधिकरणम् 
अर्थवादानां विध्येकवाक्यतया प्रामाण्यं व्यवस्थापितम् । कतिपयानां विधायकत्वेनैव प्रामाण्यम् अस्त्व् इति शङ्काया उत्थितिर् भवतीत्यधि करणमारभ्यते।

तत्रेदं विषयवाक्यम्-'सोमापौष्णं त्रैतम् आलभेत' इति कश्चन विकृतियागः । तत्सन्निधौ ‘औदुम्बरो यूपो भवति। ऊर्ग् वा उदुम्बरः। ऊर्क् पशवः। ऊर्जेवास्मा ऊर्जं पशून् आप्नोति, ऊर्जोऽवरुध्यै' इत्यर्थवादः पठितः ।  
तत्र संशयः-- किमिदं वाक्यं विधीयमानस्यौदुम्बरत्वस्य फल-समर्पकत्वेन नेतव्यम् ? उत स्तावकत्वेन ? इति ।  
तत्र 'ऊर्जं पशून्' इति साध्यत्वाभिधायिन्या द्वितीयया यूप-पशूनां साध्यत्व-प्रतीतेः तद्-उद्देशेनौदुम्बरत्वं विधीयत इति कथने विधायकत्वं सिध्यति । विधायकत्वेन प्रामाण्ये सिध्यति सति किम् इत्य् अस्यार्थवादत्वम् अङ्गीकृत्य विध्येक-वाक्यतया प्रामाण्यम् अङ्गीकर्तव्यम् । अस्य वाक्यस्य फलसमर्पकत्वे 'ऊर्जोऽवरुध्यै' इति चतुर्थी-विभक्तिर् अपि साहाय्यम् आचरति । अतो विधायकत्वेनैवाऽस्य प्रामाण्यम् अस्तु ।  
एवं पूर्वपक्षे प्राप्ते सिद्धान्त इमेऽर्थवादा न विधिसरूपा, किन्तु विधिवन् निगद्यन्ते । अतः पूर्ववत् प्राशस्त्य-ज्ञान-जनकत्वेन विध्येक -वाक्यतयैवैतेषां प्रामाण्यम् ।

सर्वत्र फल-सम्बन्ध-बोधकेषु वाक्येषु फल-पदं कमि-पद-घटितम् एव दृश्यते-'स्वर्गकामः', 'पशुकामः' आदि। प्रकृत-वाक्ये 'पशून्' इति द्वितीयया पशूनां साध्यत्वमात्रं प्रतीयते, न तु फलत्वम् ।  
किञ्च पशूनां साध्यत्वं तदा भवितुम् अर्हति, यदा तत्-साधनं केनापि वाक्येन विहितं स्यात् । तदैव साध्य-साधन-भाव उपपद्यते ।  
'औदुम्बरो यूपो भवति' इति तु न विधायकम्, विधायकप्रत्ययाऽभावात् । यदि स्तुत्या विधिः कल्प्यते, फलञ्च कल्पनीयमिति वाक्य-भेदस् स्यात् ।  
किञ्च यदि विधिं फलञ्च कल्पयित्वा औदुम्बरत्वं विधीयते; तर्हि तस्याश्रयापेक्षायां कस्याश्रयत्वेनान्वयो भवेत् । द्रव्यगुणजातीनां फलाय विधीयमानानां क्रियारूपम् आश्रयं विना फलसाधनत्वम् अनुपपन्नम् । अतः कस्याश्रयत्वेन सम्बन्धः क्रियते । न तावत् सोमापौष्ण-याग आश्रयो भवितुम् अर्हति, तद्-उत्पत्ति-वाक्ये पशु-द्रव्याऽवरुद्धत्वाद् औदुम्बरत्वस्य करणत्वाऽसम्भवात् । नापि यूपस्य वा तत्र क्रियमाणस्य नियोजनाऽऽदेर् वा आश्रयत्व-सम्भवः, प्राकृतानां तेषाम् अत्रोपस्थित्य्-अभावात् । यद्य् उपमिति-लक्षण-प्रमाणेन तेषाम् उपस्थितिम् अङ्गीकृत्याऽऽश्रयत्वं सम्पाद्येत, तर्हि अस्मिन् वाक्ये यूपपद-निर्देशोऽनर्थकस्स्यात् । अत आश्रयालाभान् नानेनौदुम्बरत्वं विधातुं शक्यते।  
अर्थवादेन स्तुति-बुद्धिम् आनीय विधि-वाक्यैक-वाक्यतयैव प्रामाण्यं स्वीकर्तव्यम् । 

## ३
पूर्वस्मिन्नधिकरणे विधिवन्निगदा अर्थवादा विचारिताः। तत्र स्पष्टतया फलबोधक शब्दाभावात् आश्रयालाभाच्च स्तावकत्वेन प्रामाण्यम् अङ्गीकृतम् । यत्र चार्थवादे स्पष्टतया विधिसामग्री दृश्यते तत्र विधायकत्वेनैव प्रामाण्यम् अस्त्व् इत्य् आक्षिप्यात्र समाधीयते । चातुर्मास्येषु वरुणप्रधासपर्वणि 'करम्भपात्राणि जुहोति' इति विधाय 'शूर्पण जुहोति तेन ह्यन्नं क्रियते' इत्याम्नायते। यावान् भर्जयित्वा चूर्णीकृत्य तादृश पिण्टेन निमितानि क्रीडनकसदृशानि पात्राणि करम्भपात्राणि कथ्यन्ते । तानि पात्राणि शूर्प निक्षिप्य शूर्पण हूयन्ते । होमसाधनं शूर्पः । शूर्पकरणकहोमं विधाय 'तेन ह्यन्नं क्रियते' इत्यर्थवादः । स एवास्या धिकरणस्य विषयः । अत्र चिन्त्यते-किमयमर्थवादः शूर्पकरणकहोमं प्रत्यन्नकरणत्वं हेतुतया विदधाति ? उत शूर्पप्रशंसायां वाक्यस्य तात्पर्य वा ? अत्र वाक्ये 'हि' शब्दः श्रुतः । स च लोके हेवर्थकत्वेन प्रसिद्धः । 
हेतुपरत्वात् तदन्यथानुपपत्त्या यद्यदन्नकरणं तेन तेन होतव्यमिति व्याप्तिवचनं कल्प्यते । अनया व्याप्त्या साक्षादन्नकरणानि दीपिठरा दीनि होमसाधनत्वेन लभ्यन्ते । शूर्पस्य साक्षादन्नक्रियाकरणत्वाभावेऽपि विप्रकृष्टलाङ्गलाद्यपेक्षया 'शूर्पण' इति करणत्वोक्त्या करणत्वसिद्धेः शूर्पपदमवयुत्यानुवादकम्, अतः 'तेन ह्यन्नं क्रियते' इत्यस्यैव विधित्व मिति पूर्वपक्षे प्राप्ते, 
सिद्धान्त उच्यते 
प्रत्यक्षतया 'शूर्पण' इति शूर्पस्य करणत्वं गम्यते, तस्य व्याप्त्या प्राप्तैर्दविपिठरादिभिर्बाधो न भवितुमर्हति, विषमशिष्टत्वात् । न दर्वि पिठरादिभिस्समुच्चयः, शूर्पस्य निरपेक्षविधानात् । न विकल्पस्यावसरः, उभयोस्तुल्यबलत्वाभावात् । 'क्रियत' इति वर्तमानकालं बाधित्वा लक्ष णया येन येनान्नं कृतं करिष्यते वेति कल्पनं स्यात् । न ह्यन्नकरणकाले होमः कर्तुं शक्यते । 'न विधौ परश्शब्दार्थः' इति न्यायेन विधौ लक्षणा श्रयणमयुक्तम् । हेत्वर्थकहिशब्दस्य स्तुत्यर्थत्वेऽपि सङ्गतिर्भवितुमर्हति । अतोऽयं न हेतुविधायकः किन्तु स्तावक एव । विध्येकवाक्यतयैवास्य प्रामाण्यं स्वीकर्तव्यम् ॥ 
## ४. मन्त्राधिकरणम् 
विविधार्थवादानां स्तावकतया प्रामाण्यमुपपाद्यास्मिन्नधिकरणे मन्त्रा विचार्यन्ते । कर्मप्रयोगकाले मन्त्राणामुच्चारणं किमदृष्टार्थ कर्तव्यम् ? उत दृष्टार्थस्मरणार्थम्? इति संशयशरीरम् । यथा द्रव्यदेवतयोः काङ्गत्वं तथा मन्त्राणामपि तदङ्गत्वं वक्तव्यम् । द्रव्यं देवता च यागस्वरूप निष्पादनद्वारा अङ्ग भवति, तथा मन्त्राणामङ्गत्वे किं द्वारम् ? किम दृष्टं द्वारम् उत कर्मसमवेतार्थस्मरणं द्वारम् ? इति विचारविषयः । तत्र मन्त्राणामुच्चारणं पक्षद्वयेऽपि समानम् । तच्चादृष्टार्थमिति पूर्वः पक्षः कर्मसमवेतार्थानान्तु स्मरणं प्रकारान्तरेण सूचीनिर्माणन पुरोहित नियुक्त्या वा भवितुमर्हति । तदर्थ मन्त्राणां विधानस्यावश्यकता नास्ति । अदृष्टप्राप्त्यर्थमेव मन्त्रविधानमिति स्वीकर्तव्यम् । यदि मन्त्रो च्चारणं पदार्थस्मरणार्थ स्यात् तर्हि 'इति पुरोडाशं प्रथयति' 'इत्यश्वा भिधानीमादत्ते' इत्यादिब्राह्मणवाक्यानां नैरर्थक्यं स्यात् । अर्थप्रकाश 
१० 
2 
_____________
 कत्वं मन्त्राणां यदि स्यात् तहिं ब्राह्मणवाक्येन तत्प्रकाशनं कस्मै प्रयोज नाय स्यात् । हस्तं परिगृह्य कस्मिश्चन नीयमाने सति वक्तारो भवन्ति नूनमयं चक्षुा न पश्यतीति तथैव ब्राह्मणवाक्येन विनियुज्यमाने मन्त्रेऽर्थप्रकाशनसामर्थ्य नास्तीति गम्यते । अतो मन्त्राणामदृष्टार्थत्व मेवेति पूर्वपक्ष प्राप्ते, 
सिद्धान्त उच्यते 
मन्त्रोच्चारणस्य दृष्टे फले लभ्यमानेऽदृष्टार्थत्वं न समुचितम् । यदा हि मन्त्रगतपदान्यर्थमवगमयन्ति तदा तदवरोधो ब्राह्मणवाक्यैर्न कर्तु शक्यते । ब्राह्मणवाक्यानां सार्थक्यन्तु क्वचिदर्थवादार्थत्वेन क्वचित्परि सङ्ख्यार्थत्वेन भवितुमर्हति । 'यज्ञपतिमेव तत्प्रथयति' इति वाक्यस्यार्थ वादत्वसाधनाय 'इति पुरोडाशं प्रथयति' इति, गर्दभरशनादानपरि सङ्ख्यानाय 'इत्यश्वाभिधानीमादत्त' इति प्रयोजनवत्वं ब्राह्मणवाक्यानां भवति । मन्त्राणामर्था एव न सन्तीति ब्राह्मणवाक्यानि प्रतिपादयितुं न शक्नुवन्ति । न च प्रकारान्तरेणार्थेषु स्मर्यमाणेषु स्मरणार्थत्वेन मन्त्र विधानं नोचितमिति वाच्यम्, मन्त्रैरेवार्थः स्मर्तव्य इति नियमविध्याश्रय णात् । अत्यन्ताप्राप्तार्थबोधकत्वापेक्षया पाक्षिकाप्राप्तांशपूरकत्वे लाघवं भवति । अतो मन्त्राः पदार्थानां स्मरणोपकारिणो दृष्टार्थाः ॥ 
[ इति प्रथमाध्यायस्य द्वितीयः पादः ] 