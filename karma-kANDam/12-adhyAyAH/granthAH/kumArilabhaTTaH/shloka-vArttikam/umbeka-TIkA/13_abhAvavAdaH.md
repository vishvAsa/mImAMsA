+++
title = "१३ अभाववादः"

+++

अथाभाववादः ।

प्रमाणपञ्चकं यत्र वस्तुरूपे न जायते ।  
वस्तुसत्तावबोधार्थं तत्राभावप्रमाणता ॥ १ ॥  

वस्त्वसङ्करसिद्धिश्च तत्प्रामाण्यसमाश्रया ।  
क्षीरे दध्यादि यन्नास्ति प्रागभावः स उच्यते ॥ २ ॥  


अथाभावप्रमाणम् ।

“अभावोऽपि प्रमाणाभावः” इति भाष्यम् । तस्यायमर्थः—अभावोऽपि
न व्यभिचरति, एवं लक्षणकत्वात् इति । तत्र भूप्रदेशातिरेकेण घटाभावस्या-
भावात् तत्सद्भावे वा संनिकृष्टस्य प्रत्यक्षावसेयत्वादुभयविप्रतिपत्तिनिरासायाह—
“नास्तीत्यस्यार्थस्यासंनिकृष्टस्य” इति । तत्र “नास्तीत्यस्यार्थस्य” इत्यनेन
भाष्यकारो भूप्रदेशातिरिक्त[^1_pg410]स्मर्यमाणघटावच्छिन्नं भूप्रदेशाधिकरणम्—न त्वाक्ष-
प्रमेयम्—अभावं दर्शयतीत्याह वार्तिककारः—**प्रमाणपञ्चकमिति** । यत्र
घटाख्ये वस्तुनि प्रत्यक्षादि सद्भावं नोपग्राहयते[^2_pg410], तस्य नास्तिता भू्प्रदेशाधि-
करणाभावस्य प्रमाणस्य प्रमेयेत्यर्थः ॥



“असंनिकृष्टस्य” इत्यनेनापि भाष्यकारस्तस्य प्रत्यक्षाद्यविषयतां दर्शयती-
त्याह वार्तिककारः—**वस्त्वसङ्करसिद्धिश्चे**त्यर्धेन । घटविविक्तता हि भूप्रदेशाख्ये
धर्मिणि धर्मोऽभावः । तत्र धर्मी प्रत्यक्षेण प्रतीयते । तद्धर्मस्त्वभावप्रमाणाव-
सेयः । न च घटविविक्तता भूप्रदेशादभिन्ना, घटसंनिधानेऽपि “नास्ति” इति
विज्ञानप्रसङ्गात् । न च भिन्नाप्यक्षानुमानावसेयेति वक्ष्यामः—“जायतेऽक्षान-
पेक्षया”—इत्यत्र च । तस्माद् घटविविक्तता भूप्रदेशस्य तत्प्रमाण्यसमाश्रया, न
प्रत्यक्षादिविषयेत्यर्थः ॥



सांप्रतं तामेव नास्तितामभावप्रमेयां प्रागभावादिभेदेन चतुष्प्रकारां दर्श-
यितुमाह—**क्षीरे दध्यादी**त्यादिना सार्धेन श्लोकद्वयेन ॥

[^1_pg410]: रिक्तास्मर्य. मा.

[^2_pg410]: नोपजग्राहकायते. मा

<pb n="410"/>

नास्तिता पयसो दध्नि प्रध्वंसाभाव इष्यते ॥  
गवि योऽश्वाद्यभावस्तु सोऽन्योन्याभाव उच्यते ॥ ३ ॥  

शिरसोऽवयवा निम्ना वृद्धिकाठिन्यवर्जिताः ।  
शशश्रृङ्गादिरूपेण सोऽत्यन्ताभाव उच्यते ॥ ४ ॥  

क्षीरे दधि भवेदेवं दध्नि क्षीरं घटे पटः ।  
शशे श्रृङ्गं पृथिव्यादौ चैतन्यं मूर्तिरात्मनि ॥ ५ ॥  

अप्सु गन्धो रसश्चाग्नौ वायौ रूपेण तौ सह ।  
व्योम्नि संस्पर्शिता ते च न चेदस्य प्रमाणता ॥ ६ ॥  

न च स्याद्व्यवहारोऽयं कारणादिविभागतः ।  
प्रागभावादिभेदेन नाभावो भिद्यते यदि ॥ ७ ॥  

न चावस्तुन एते स्युर्भेदास्तेनास्य वस्तुता ।  
कार्यादीनामभावः को [^1_pg411]भावो यः कारणादिनः ॥ ८ ॥  

अभावप्रमाणाभावे तु पूर्वोक्तस्य विपर्ययमाह—**क्षीरे दधि भवेदि**त्या-
दिना श्लोकद्वयेन ॥



इदानीमभावप्रकारोपवर्णनस्योपयोगितामाह—**न च स्यादिति** । यस्य यत्र
प्रागभावस्तस्य तत्कार्यत्वम् । यस्य यत्र प्रध्वंसस्तत्र तस्य कारणत्वम् ॥



अपरमपि भेदप्रतिपादनस्योपयोगान्तरमाह—**न चावस्तुन** इत्यर्धेन ।
तदनेन भिद्यमानत्वेन [^2_pg411]प्रमाणोपपादितं स्वलक्षणवदभावस्य वस्तुत्वमिति । तेनेदमपि
परिहृतं भवति—कथमभावस्यावस्तुत्वेन प्रमेयत्वम् इति । इतश्चाभावस्य वस्तुत्व-
मित्याह—**कार्यादीनामि**त्यर्धेन । कारणस्वरूपमेव कार्यस्याभावः । तस्य च
वस्तुत्वमिष्टमेव । तदिदमनुपपन्नम् ; घटविविक्ततां भूप्रदेशाधिकरणां वस्त्व-
सङ्करशब्देनाभावमभिधायेदानीम्—“भावो यः कारणादिनः”—इत्यनेन भाव-
मेवाभावं वदतीति पूर्वापरविरुद्धम्, भावस्याभावत्वे प्रत्यक्षावसेयत्वेनाभावप्रमाणो-
च्छेदः । तस्मात् कार्याभावस्य वस्तुत्वसिद्धये कारणधर्मतां दर्शयतीति व्याख्येयम् ॥

[^1_pg411]: योऽमावः. चौ. मु.

[^2_pg411]: प्रमाणदारूपादितं भिद्यमानत्वेन. मा.

<pb n="411"/>

यद्वानुवृत्तिव्यावृत्तिबुद्धिग्राह्यो यतस्त्वयम् ।  
तस्माद् गवादिवद् वस्तु प्रमेयत्वाच्च गम्यते ॥ ९ ॥  

न चौपचारिकत्वं वा भ्रान्तिर्वापि यदृच्छया ।  
भवत्यतो न सामान्यविशेषात्मकता मृषा ॥ १० ॥  

प्रत्यक्षादेरनुत्पत्तिः प्रमाणाभाव उच्यते ।  

[^1_pg412]सात्मनोऽपरिणामो वा विज्ञानं वान्यवस्तुनि ॥ ११ ॥  

वस्तुत्वसिद्धावेव प्रयोगद्वयमाह—**यद्वेति** । चतुर्विधस्यापि वस्तुत्वभाव-
स्यानुवृत्तिबुद्धिग्राह्यत्वेन प्रमेयत्वेन च गवादिवदिति ॥



न चैतस्य प्रत्ययद्वयस्य मिथ्यात्वम्, बाधकप्रत्ययाभावादित्याह—<q>न चौप-
चारिकत्वमिति</q> ॥



एवं तावत् प्रमेयप्रतिपादकं भाष्यं व्याख्यायाधुना—“अभावोऽपि
प्रमाणाभावः” इति प्रमाणप्रतिपादकं भाष्ये व्याचष्टे । तत्र “अभावोऽपि” इति
लक्ष्यनिर्देशः, “प्रमाणाभावः” इति लक्षणम् । तदनुपपन्नमिव शङ्कते । सर्व-
प्रमाणाभावोऽभावस्य लक्षणं स्यात्, तद्व्यतिरिक्तेतरप्रमाणाभावो वा ? न तावत्
सर्वप्रमाणाभावस्य लक्षणत्वम्, असम्भवात् ; न ह्यभावाख्ये प्रमाणाभावाख्यस्य
व्यापकत्वात् । प्रत्यक्षेऽपि तद्व्यतिरिक्तेतरप्रमाणाभावस्य सम्भवात् । नाप्यनेना-
भावस्याभावमेव प्रतिपादयति, “अभावोऽपि प्रमाणाभावो नास्तीत्यस्यार्थस्यासंनि-
कृष्टस्य” इति प्रमेयनिर्देशात् । “स्यादेतदेवं यदि पञ्चैव प्रमाणान्यभविष्यन्”-
इत्यादिभाष्यविरोधाच्चेत्याशङ्क्याह—**प्रत्यक्षादेरनुत्पत्तिरि**त्यर्धेन । प्रत्यक्षादेरर्था-
पत्तिपर्यन्तस्य यथाविषयमनुत्पत्तिरभावस्य प्रमाणस्य लक्षणमित्यर्थः । तामेव
प्रत्यक्षाद्यनुत्पत्तिं विवृणोति—**सात्मनोऽपरिणामो वेति** । उत्तरपदार्थप्रतिषेध-
मात्रविषया सात्मनः [^2_pg412]अपरिणामो वेत्याह । घटज्ञातृरूपतया परिणतस्यात्मनो
घटसद्भावः प्रमेयः । तथा अपरिणतस्य तदभाव इत्यर्थः । उत्तरपदार्थपर्युदस्त-
वस्त्वन्तरविवक्षायां—**विज्ञानं वान्यवस्तुनीत्याह** । भूप्रदेशे घटव्यतिरिक्त-

[^1_pg412]: सात्मनः परि. चौ. मु.

[^2_pg412]: परिणामो. मा.

<pb n="412"/>

स्वरूपपररूपाभ्यां नित्यं सदसदात्मके ।  
वस्तुनि ज्ञायते कैश्चिद् रूपं किंचित् कदाचन ॥ १२ ॥  

यस्य यत्र यदोद्भूतिर्जिघृक्षा वोपजायते ।  
चेत्यतेऽनुभवस्तस्य तेन च व्यपदिश्यते ॥ १३ ॥  

वस्तुनि घटविविक्तताख्ये ‘इह देशे घटो नास्ति’ इति यद् विज्ञानं तदभावसंज्ञकं
प्रमाणमित्यर्थः । अयमाशयः—इह प्रदेशे दृश्यादर्शनं चास्ति ; तदनन्तरम् ‘घटो
नास्ति’ इति ज्ञानं चोत्पद्यते । तत्र घटाभावे प्रमेये दृश्यादर्शनमेव कदाचित् प्रमा-
णत्वेन विवक्ष्यते, तदा सात्मनोऽपरिणामो वेति पक्षः । अथ तदनन्तरं ‘नास्ति’
इति ज्ञानं यत्, तत् प्रमाणत्वेन विवक्ष्यते बोधकत्वेन बाधकप्रत्ययाभावेन च
तदा—विज्ञानं वान्यवस्तनि इति पक्षः । ननु घटादर्शनव्यतिरेकेण तद्विपर्ययाव-
गतेरभावात् कस्याभावः प्रमेयः ? कथं चोच्यते—‘विज्ञानं वान्यवस्तुनि’ इति ?
घटासद्व्यवहारोऽपि घटाप्रतिपत्तिनिमित्तक एव, न पुनस्तद्विपर्ययावगतिनिमित्तकः ।
तदनुपपन्नम्, दृश्यादर्शनानन्तरमभावसंवेदनस्योत्पत्तेः, तदभावे वा घटार्थिनस्तत्र
निवृत्तिर्न स्यात् । घटादर्शनस्यापि तद्विपर्ययावगतिकारणत्वेनैव घटासद्व्यवहारक-
त्वम्, नाकिञ्चित्करत्वेन ; अन्यथा पुनरन्धकारेऽपि घटादर्शनाद् घटासद्व्यवहारः
स्यात् । दृश्यविशेषणस्याप्यभावावगतिकारकत्वेनैवादर्शनं प्रत्यर्थवत्ता ॥



ननु भवतु दृश्यादर्शनादनन्तरम् “इह प्रदेशे घटो नास्ति”—इति
विज्ञानम् । भूप्रदेश एव तु तस्यालम्बनम् । घटाभावोऽपि स एव, भूप्रदेश
व्यतिरेकेणान्यस्याप्रतिभासात् । तदुक्तम्—“घटविविक्तभूतलोपलम्भ एव घटानु-
पलम्भः ; घटविविक्तश्च भूप्रदेशो घटाभावः” इतीत्याशङ्क्याह—<q>स्वरूपपररूपा-
भ्यामिति</q> श्लोकद्वयेन ॥

[^1_pg413]अथ य एवमाह—घटो नास्ति—इति विज्ञानस्योत्पद्यमानस्य भूप्रदेश
एवालम्बनम् इति, असौ विकल्प्य प्रष्टव्यः—प्रदेशमात्रस्य वालम्बनत्वं स्यात्,
घटविविक्तताविशिष्टस्य वा ? न तावत् प्रदेशमात्रस्य, घटसंनिधानेऽपि ‘नास्ति’
इति विज्ञानप्रसङ्गात् । नापि घटविविक्तताविशिष्टस्य ; घटविविक्तता हि भूप्रदे-
शाद् भिन्ना वा स्यादभिन्ना वा ? तत्राभिन्नत्वे घटसंनिधानेऽपि ‘नास्ति’ इति

[^1_pg413]: अन्यमेवमाह. मा.

<pb n="413"/>

[^*_pg414]तस्योपकारकत्वेन वर्ततेऽशस्तदेतरः ।  
उभयोरपि संवित्तावुभयानुगमोऽस्ति हि ॥ १४ ॥  

अयमेवेति यो ह्येष भावे भवति निर्णयः ।  
नैष वस्त्वन्तराभावसंवित्यनुगमादृते ॥ १५ ॥  

नास्तीत्यपि च संविर्त्तिर्न वस्त्वनुगमादृते ।  
ज्ञानं न जायते किञ्चिदुपष्टम्भनवर्जितम् ॥ १६ ॥  

प्रत्यक्षाद्यवतारस्तु भावांशो गृह्यते यदा ।  
व्यापारस्तदनुत्पत्तिरभावांशे जिघृक्षिते ॥ १७ ॥  

विज्ञानप्रसङ्गः ; भिन्ना चेत्, सिद्धम् तर्हि प्रमेयान्तरत्वमभावस्य । तत्रासदंशोद्भवे
स प्राधान्येन चेत्यते ; यतस्तस्यानुभव उत्पन्न इति ; सदंशस्तु चेत्यमानोऽपि
असदंशोपकारे वर्तते । एवमितरग्रहणेऽपीतरस्योपकारकत्वमित्याह—<q>तस्योप-
कारत्वेनेति</q> ॥



कथं पुनरभावस्य भावप्रतिपत्तावुपकारकत्वम् ? यतो घटाभावपरामर्शं
विनापि प्रदेशसद्भावः प्रतीयत एवेत्याशङ्क्याह—**अयमेवेति** । सावधारणे हि
भावग्रहणेऽभावग्रहणस्योपकारकत्वम्, न भावग्रहणमात्र इत्यर्थः ॥



सर्वं ह्यभावग्रहणं भावद्वयोपष्टम्भं विना नेत्याह—**नास्तीत्यपीति** । तत्र
सदेशः प्रत्यक्षादिभिरर्थापत्तिपर्यन्तैः प्रतीयते । अभावांशे तु तदनुत्पत्तेः ‘नास्ति’
इति ज्ञानस्य चाव्यापारः । संनिकृष्टाग्रहणं च वक्तव्यम् ॥



असंनिकृष्टे त्वर्थापत्त्यादयोऽपि प्रवर्तन्त एवेत्याह—<q>प्रत्यक्षाद्यवतार-
स्त्विति</q> ॥



ननु भवतु घटाभावे प्रमेये ‘नास्ति’ इति ज्ञानं प्रमाणम् ; इन्द्रियार्थ-
संनिकर्षेण तूत्पद्यमानं प्रत्यक्षमेवेदम् । तथा हि—इन्द्रियार्थसंनिकर्षोत्पन्नता प्रत्यक्ष-
लक्षणम् । स च संनिकर्षः षोढा भिद्यते-संयोगाद् द्रव्यग्रहणम्, संयुक्तसमवायाद्
गुणग्रहणम्, संयुक्तसमवेतसमवायाद् गुणत्वग्रहणम्, समवायात् शब्दग्रहणम्,
\*: षड्विशश्लोकमानं समग्रमस्ति, अन्येषां प्रतीकमात्रम्. मा.

<pb n="414"/>

न तावदिन्द्रियेणैषा[^1_pg415] नास्तीत्युत्पद्यते मतिः ।  
भावांशेनैव संयोगो योग्यत्वादिन्द्रियस्य हि ॥ १८ ॥  

ननु भावादभिन्नत्वात् संप्रयोगोऽस्ति तेन च ।  
न ह्यन्यन्तमभेदोऽस्ति रूपादिवदिहापि नः ॥ १९ ॥  

धर्मयोभेदे इष्टो हि धर्म्यभेदेऽपि नः स्थिते ।  
उद्भवाभिभवात्मत्वाद् ग्रहणं चावतिष्ठते ॥ २० ॥  

इदमेव निमित्तं च विवेकस्य प्रतीयते ।  
भावाभावधियोरक्षैः सम्बन्धोऽक्षानपेक्षणम् ॥ २१ ॥  

रूपादेरपि भेदं च केचिद् ग्राहकभेदतः ।  
वर्णयन्ति यथैकस्य पुंसः पुत्रादिरूपताम् ॥ २२ ॥  

समवेतसमवायाच्छब्दत्वग्रहणम्, संयुक्तविशेषणत्वादभावग्रहणम् ; यथा फलवती
शाखेत्याशङ्क्याह—**न तावदिन्द्रियेणेति** ॥ न संयोगस्तावदिन्द्रियस्याभावेन सह,
अद्रव्यत्वात् । नापि संयुक्तविशेषणत्वमभावस्य, भावाभावयोर्भवत्पक्षे सम्बन्धा-
भावेनाविशेषणत्वात् । न तावदभावस्य भावेन सह संयोगः, अद्रव्यत्वात् । नापि
समवायः ; गुणादिचतुष्टयस्य द्रव्येण समवायः ; न चाभावस्य तत्र पाठः ।
संयुक्तविशेषणत्वेन च घटाभावस्याक्षग्रहणे रसादयोऽपि चक्षुषा गृह्येरन् ।
अथायोग्यत्वादग्रहणम्, योग्यतैव का तर्हि कार्यानुमेया ग्रहणकारणमिति
संनिकर्षषट्प्रकारत्वमयुक्तम् ॥



ननु भावादभिन्नत्वेनाभावस्य केनापि सह योग्यता नास्तीति चोदयति—
**ननु भावादि**त्यर्धेन । तत्र परिहारमाह—**न ह्यत्यन्तमभेदोऽस्ती**त्यादिना सार्ध-
श्लोकेन । अभिन्नेऽपि भूप्रदेशाख्ये धर्मिणि रूपरसादिवदेव सदंशासदंशयोर्भेदोऽ-
स्त्येवेत्यर्थः ॥



रूपरसादिवदेव च ग्राहकभेदस्तद्भेदकारणमित्याह—**[^2_pg415]इदमेवेत्या**दिना
श्लोकद्वयेन ॥

[^1_pg415]: न तावदिन्द्रियैरेषा. चौ. मु.

[^2_pg415]: श्लोकद्वयेन इदमेवेत्यादिना श्लोकद्वयेन. मा.

<pb n="415"/>

बुद्धिमात्रकृतो भेदो रूपादौ नित्यमेव हि ।  
न च देशाद्यभिन्नानां समुदायावकल्पना ॥ २३ ॥  

सद्गुणद्रव्यरूपेण रूपादेरेकतेष्यते ।  
स्वरूपापेक्षया चैषां परस्परविभिन्नता ॥ २४ ॥  

यदि तद्वदपेक्षात्र न स्याद् भेदोऽत्र नैव हि ।  
सदसद्रूपता बुद्धेर्भवेदन्यतरत्र नः ॥ २५ ॥  

[^1_pg416]सत्सम्बन्धे सदित्येवं सद्रूपत्वं प्रतीयते ।  
नास्त्यत्रेदमितीदं तु तदसंयोगहेतुकम् ॥ २६ ॥  

अथापि रूपरसादीनां बुद्धिभेदाद्भेदः, तथापि सदंशासदंशयोः सदसद्-
बुद्धिभेदादस्त्येव भेद इत्याह—**बुद्धिमात्रे**त्यर्धेन । ननु धर्मातिरेकेण धर्मिणोऽनु-
पलम्भनात् कथं धर्मयोर्भेदः ? इष्टो हि धर्मभेदो नो धर्म्यभेदेऽप्यवस्थिते’—
इत्युक्तम् । एकदेशावच्छिन्नरूपादि[^2_pg416]समुदायमात्रालम्बनैकार्थप्रत्ययवत् प्रदेशप्रत्यय
इत्याशङ्क्याह—**न च देशाद्यभिन्नानामि**त्यर्धेन । तदुक्तम्—



“आविर्भावतिरोभावधर्मकेष्वनुयायि यत् ।  
तद्धर्मि यत्र वा ज्ञानं प्राग्धर्मग्रहणाद् भवेत् ॥”  

तस्माद् यथैव रूपादीनां सद्रूपतया गुणरूपतया एकधर्मिधर्मतया वाभेदः, स्वरूपा-
पेक्षया तु भेदः, तथैव च सदंशासदंशयोरपीत्याह—**सद्गुणद्रव्यरूपेणेति** ॥



अथैवं नाभ्युपगम्येत तदा सदंशासदंशयोर्भेदप्रतिभासो न स्यादित्याह—
**यदि तद्वदपेक्षात्रेति** ॥



“भावांशेनैव सम्बन्धो योग्यत्वात्”—इति यदुपक्रान्तम्, तदुपसंहरति
—**सत्सम्बन्ध इति** ॥



ननु विष्फारिते चक्षुषि प्रदेशसंज्ञानं चोत्पद्यते[^3_pg416] नास्तीति ज्ञानं च—इह
प्रदेशे घटो नास्ति—इति, निमीलिते च चक्षुष्युभयोरभावः । तत्र समाने
तद्भावभावित्वे कथं प्रदेशज्ञानमक्षजम्, ‘नास्ति’ इति तु ज्ञानं तदसंयोगहेतु-

[^1_pg416]: तत्सम्बन्धे सदित्येवं तद्रपत्वं. चौ. मु.

[^2_pg416]: समुदायमात्रालम्बन एवार्थः प्रत्ययवत्. मा.

[^3_pg416]: चाद्येते. मा.

<pb n="416"/>

गृहीत्वा वस्तुसद्भावं स्मृत्वा च प्रतियोगिनम् ।  
मानसं नास्तिताज्ञानं जायतेऽक्षानपेक्षणात् ॥ २७ ॥  

स्वरूपमात्रं दृष्ट्वापि पश्चात् किञ्चित् स्मरन्नपि ।  
तत्रान्यनास्तितां पृष्टस्तदैव प्रतिपद्यते ॥ २८ ॥  

कमित्याशङ्क्याभ्युपगम्य तद्भावभावित्वमन्यथासिद्धतां दर्शयितुमाह—<q>गृहीत्वा
वस्तुसद्भावमिति</q> । भूप्रदेशग्रहणसापेक्षत्वादभावग्रहणस्य तस्य चाक्षजन्यत्वेन
तद्भावभावित्वमन्यथासिद्धम् अभावज्ञानस्य । तद्यथा—विष्फारिते चक्षुषि दूर-
व्यवस्थितेऽग्नौ रूपज्ञानं चोत्पद्यते स्पर्शज्ञानं च । तत्र रूपज्ञानमेवाक्षजमिष्यते
स्पर्शज्ञानं त्वेकार्थसमवायिनो रूपादानुमानिकमिष्यते । तद्भावभावित्वं चान्यथा-
सिद्धम्, एवमिहापीति श्लोकस्यार्थः ॥



अपरे त्वन्यथा वर्णयन्ति—विष्फारिते चक्षुषि प्रदेशग्रहणघटस्मरणोत्तर-
कालम् ‘घटो नास्ति’ इति ज्ञानमक्षव्यापारस्य विज्ञानद्वयव्यवहितत्वेन नाक्षजं
स्यात् इति । तदुक्तम्—गृहीत्वेति । तदयुक्तम् ; [^1_pg417]सविकल्पकस्याप्रत्यक्षप्रसङ्गात्
तदपि गृहीत्वा निर्विकल्पकेन स्मृत्वा च पूर्वगृहीतमर्थं शब्दं च—स एवायम्
इत्युपजायमानं नाक्षजं स्यात्—“तत्र शब्दार्थसम्बन्धं प्रमातुः स्मरतोऽपि च”
इत्यादि, “न चापि स्मरणात् पश्चादिन्द्रियस्य प्रवर्तनम्” इत्यादि च पूर्वापर-
विरुद्धं स्यात् । तस्मात् तद्भावभावित्वमन्यथासिद्धमनेन दर्शयतीत्येवमेव व्या-
ख्येयम् ॥



इदानीं तद्भावभावित्वमेव नास्तीत्याह—**स्वरूपमात्रमिति** । कञ्चित्
प्रदेशं स्वरूपेण दृष्ट्वा पुनः कालान्तरे प्रदेशान्तरगतस्य—आसीत्तत्र देवदत्तः ?
इत्यन्येन पृष्टस्य प्रदेशं स्मृत्वा—नासीत्तत्र देवदत्तः इति ज्ञानमुत्पद्यमानमतीता-
भावग्राहकत्वेन कथमक्षजं स्यादित्यर्थः ॥



तदनुपपन्नमिति केचित्—देवदत्तविविक्तस्य वा प्रदेशस्यावगतिरासीत्,
तत्सहितस्य वा ? उभयथाप्युत्तरकालमन्येन पृष्टस्य प्रदेशवत् प्रतिपन्नतया देवदत्त-
तदभावयोः स्मरणम्, नापूर्वावगतिः । किञ्चेदम् “स्वरूपमात्रं दृष्टं च” इति ? यदि
तावत् भूप्रदेशस्य प्रतिपत्तिः, देवदत्तस्य तत्र न प्रतिपत्तिः, नाप्यप्रतिपत्तिरासीत् ;

[^1_pg417]: न हि सविकल्पकस्य. मा.

<pb n="417"/>

न [^1_pg418]चाप्यस्यानुमानत्वं लिङ्गाभावात् प्रतीयते ।  
भावांशो ननु लिङ्गं स्यात् तदानीं नाजिघृक्षणात् ॥ २९ ॥  

अभावावगतेर्जन्म भावांशे ह्यजिघृक्षिते ।  
तस्मिन् प्रतीयमाने तु नाभावे जायते मतिः ॥ ३० ॥  

न चैष [^2_pg418]तस्य धर्मत्वं पदवत् प्रतिपद्यते ।  
सह सर्वैरभावैश्च भावो नैकान्ततो गतः ॥ ३१ ॥  

तत उत्तरकालं देवदत्तांशे सन्देहः । अथ सावधारणभूप्रदेशग्रहणम्, तदन्याभावे
संवित्तिपूर्वकमेव । तदुक्तम् “अयमेवे” इति । तत उत्तरकालं भूप्रदेशवत्
देवदत्ताभावेऽपि स्मरणम् । तस्मादेवं व्याख्येयम्—भूप्रदेशप्रतिपत्तिवेलायां
देवदत्तविषयं दृश्यादर्शनमासीत् । न च तदा ‘नास्ति’ इति विज्ञानमुत्पन्नम्,
अजिघृक्षितत्वेन सहकारिकारणाभावेन च । इदानीं त्वन्येन पृष्टस्य प्रदेशदेवदत्त-
विषयदृश्यादर्शनं च स्मृत्वा—नासीत्तत्र देवदत्तः इति ज्ञानमुपजायमानमनवगति-
विषयत्वेन प्रमाणमनक्षजं स्यादित्यर्थः ॥



एवं प्रमाणप्रमेययोः स्वरूपमुपवर्ण्य प्रत्यक्षाच्च भेदं प्रतिपाद्य इदानीमनु-
मानभेदमभावस्य दर्शयितुमाह—**न चाप्यस्यानुमानत्वमि**त्यर्धेन । त्रिरूपलिङ्गजं
विज्ञानमनुमानम् । न चात्र तदस्तीति तत्र चोदयति—<q>भावांशो ननु लिङ्गं
स्यादिति</q> । तद्विकल्प्य दूषयति । भूप्रदेशाख्ये धर्मिण घटाभावेऽनुमेये घटभावस्य[^3_pg418]
वा लिङ्गत्वं स्यात्, भूप्रदेशस्य वा ? न तावद्धटस्येत्याह—<q>तदानीं नाजिघृक्षणा-
दिति</q> सपादेन श्लोकेन । घटाभावप्रतिपत्तिवेलायामप्रतीयमानस्य घटस्य कथं
लिङ्गत्वम् ? तत्प्रतिपत्तिवेलायां च तदभावप्रतिपत्तिर्नास्तीत्यर्थः ॥



नापि भूप्रदेशस्यैव लिङ्गत्वम्, घटाभावेऽनुमेये भूप्रदेशस्य पदवत् तद्धर्मतया
ग्रहणाभावादित्याह—**न चैष तस्य धर्मत्वमि**त्यर्धेन । अनेनाभावप्रतिपत्तौ च
लिङ्गत्वाभ्युपगमे सम्बन्धग्रहणाभावेन प्रतिपत्तिर्न स्यादित्याह—<q>सह सर्वैरि-
त्यर्धेन</q> ॥

[^1_pg418]: न चाष्यत्रानुमानत्वं. चौ. मु.

[^2_pg418]: पक्षधर्मत्वम्. चौ. मु.

[^3_pg418]: घटाभावस्य. मा.

<pb n="418"/>

क्वचिद् भावेऽपि सद्भावो ज्ञातो यस्य कदाचन ।  
तस्याभावोऽपि तत्रैव कदाचिदवगम्यते ॥ ३२ ॥  

यत्राप्यदृष्टपूर्वत्वं यदभावस्य तत्र च ।  
तदभावमतिर्दृष्टा सम्बन्धेऽक्षानपेक्षया ॥ ३३ ॥  

कस्यचिद् यदि भावस्य स्यादभावेन केनचित् ।  
सम्बन्धदर्शनं तत्र सर्वमानं प्रसज्यते ॥ ३४ ॥  

गृहीतेऽपि च भावांशे नैवाभावेऽन्यवस्तुनः ।  
सर्वस्य मतिरित्येवं व्यभिचारादलिङ्गता ॥ ३५ ॥  

सम्बन्धे गृह्यमाणे च सम्बन्धिग्रहणं ध्रुवम् ।  
तत्राभावमतिः केन प्रमाणेनोपजायते ॥ ३६ ॥  

तदानीं न हि लिङ्गेन सम्बन्धिग्रहणं भवेत् ।  
तत्रावश्यमभावस्य प्रमाणान्तरतो गतिः ॥ ३७ ॥  

इतश्च घटाभावेऽनुमेये भूप्रदेशस्य लिङ्गत्वं नास्ति, घटभावेऽपि भावादि-
त्याह—**क्वचिदिति** ॥



यत्रापि यस्याभावो न कदाचित् प्रतिपन्नः, पुनस्तत्रैव तदभावः प्रतीयते,
तत्र सम्बन्धग्रहणाभावेन तदवगतौ कथं लिङ्गत्वमित्याह—**यत्रापीति** ॥



नापि कस्यचित् सह सम्बन्धग्रहणेनान्यलिङ्गत्वम्, अतिप्रसङ्गादित्याह—
**कस्यचिद्यदि भावस्येति** ॥



नापि भूप्रदेशप्रतिपत्तेः घटाभावप्रतिपत्तिं प्रति लिङ्गत्वम्, तदभावेऽपि
भावादित्याह—**गृहीतेऽपि च भावांश इति** ॥



लिङ्गैकसमधिगम्ये च घटाभावे प्रमाणान्तरादवगतस्य सम्बन्धग्रहणाभावे-
नानुमेयत्वं न स्यात् । प्रमाणान्तरग्रहणपक्षेऽप्यभावस्य प्रमाणान्तरत्वप्रसङ्ग
इत्याह—**सम्बन्धे गृह्यमाण** इत्यादिना श्लोकद्वयेन ॥


<pb n="419"/>

प्रत्यक्षादेरनुत्पत्तिर्न [^1_pg420]च लिङ्गं भविष्यति ।  
न विशेषणसम्बन्धस्तस्याः सामान्यतो भवेत् ॥ ३८ ॥  

न चाप्यभावसामान्ये प्रमाणमुपजायते ।  
व्यभिचाराद् विशेषास्तु प्रतीयेरन् कथं तया ॥ ३९ ॥  

न चानवगतं लिङ्गं गृह्यते चेदसावपि ।  
अभावत्वादभावेन गृह्येतान्येन हेतुना ॥ ४० ॥  

स चान्येन ग्रहीतव्यो नागृहीते हि लिङ्गता ।  
तद्गृहीतिर्हि लिङ्गेन स्यादन्येनेत्यनन्तता ॥ ४१ ॥  

[^2_pg420]लिङ्ग्यभावे तथैव स्यादनवस्थेयमित्यतः ।  
क्वाप्यस्य स्यात् प्रमाणत्वं लिङ्गत्वेन विना ध्रुवम् ॥ ४२ ॥  

ननु मा भूद्धटाभावेऽनुमेये घटस्य भूप्रदेशस्य वा लिङ्गत्वम् ; प्रत्यक्षाद्यनु-
त्पत्तेर्भविष्यतीति चोदयति—**प्रत्यक्षादेरनुत्पत्तिरि**त्यर्धेन । तद्विकल्प्य निरा-
करोति—**न विशेषणेत्यादिना** सार्धेन श्लोकेन । घटाभावेऽनुमेये प्रत्यक्षानुत्पत्ति-
मात्रस्य लिङ्गत्वं स्यात्, घटविषयाया एव वा ? न तावत् प्रत्यक्षाद्यनुत्पत्तिमात्रस्य,
घटाभावेऽपि भावात्, अभावस्य चाप्रतीतेरित्यर्थः । यथा तु घटाभावेऽनुमेये
घटविषयायाः प्रत्यक्षाद्यनुत्पत्तेर्लिङ्गत्वं नास्ति तथोपरिष्टाद्वक्ष्यामः—



“प्रमाणानामनुत्पत्ते[^3_pg420]र्न चाभावस्य धर्मता”—इत्यत्र ॥



अवगतं च लिङ्गमनुमेयावगतौ करणम् ; प्रत्यक्षाद्यनुत्पत्त्यात्मकं च लिङ्गम-
भावात्मकत्वात् प्रत्यक्षात्मकेनैव लिङ्गेन ग्रहीतव्यम् ; तस्याप्येवमेव ग्रहणेऽनवस्थे-
त्याह—**न चेति** श्लोकद्वयेन ॥



एवं लिङ्गाग्रहणेऽनवस्थामभिधायेदानीं लिङ्ग्यग्रहणेऽपि सम्बन्धिग्रहणकाले
तथैवेत्याह—**लिङ्ग्यभावे तथैवेति** इत्यन्तेन ॥



तस्मादनवस्थापरिहारार्थमन्तेऽपि प्रत्यक्षाद्यनुत्पत्तेरुमयाभावं प्रति सम्बन्ध-
ग्रहणनिरपेक्षाया एव प्रमाणत्वं वक्तव्यम् । अतश्च सिद्धं प्रमाणान्तरत्वमित्याह—
**अतः । क्वाप्यस्येति** सैकपदेनार्धेन ॥

[^1_pg420]: तु. चौ. मु.

[^2_pg420]: लिङ्गाभावे. चौ. मु.

[^3_pg420]: नाभावस्यापि. चौ. मु.

<pb n="420"/>

नास्तीति धीः फलं चैषा प्रत्यक्षादेरजन्मनः ।  
तस्यैव च प्रमाणत्वमानन्तर्यात् प्रतीयते ॥ ४३ ॥  

त्रिलक्षणेन या बुद्धिर्जन्यते सानुमेष्यते ।  
न चानुत्पत्तिरूपस्य कारणापेक्षिता क्वचित् ॥ ४४ ॥  

मानं कथमभावश्चेत् प्रमेयं चास्य कीदृशम् ।  
मेयो यद्वदभावो हि मानमप्येवमिष्यताम् ॥ ४५ ॥  

[^1_pg421]भावात्मके [^2_pg421]यथा मेये नाभावस्य प्रमाणता ।  
तथाभावप्रमेयेऽपि न भावस्य प्रमाणता ॥ ४६ ॥  

भावात्मकस्य मानत्वं न च राजाज्ञया स्थितम् ।  
परिच्छेदफलत्वाद्धि प्रामाण्यं स्याद् द्वयोरपि ॥ ४७ ॥  

एवं तावत् पर्युदासवृत्या “नास्ति” इति ज्ञानं प्रमाणमाश्रित्य बहिर्भावः
प्रतिपादितः । यदा तु प्रसज्यप्रतिषेधाभिप्रायेण घटाभावे प्रमेये दृश्यादर्शनमेव
प्रमाणम्, “नास्ति” इति ज्ञानं फलम् ; तदानुमानगन्धोऽपि नास्तीत्याह—
**नास्तीति धीरिति** । कस्मादित्याह—**त्रिलक्षणेन या बुद्धिरिति** । त्रिरूपलिङ्ग[^3_pg421]-
जन्यं विज्ञानमनुमानम् । न च प्रागभावस्य जन्यत्वम्, नापि विज्ञानरूपत्व-
मित्यर्थः ॥



कथमवस्तुनः प्रमाणत्वमिति चोदयति—**मानं कथमभावश्चेदिति** । तत्र
परिहारमाह—**प्रमेयं चात्र कीदृशमिति** । तदेव विवृणोति—<q>मेयो यद्वभावो
ही</q>त्यर्धेन ॥



तत्र यथैव भावात्मके प्रमेये घटादावभावस्य प्रामाण्यं नास्ति, तथैवाभाव-
रूपेऽपि प्रमेये भावात्मकयोः प्रत्यक्षानुमानयोः प्रामाण्यं नास्तीत्याह—<q>भावात्मके
यथेति</q> ॥



यद् भावात्मकस्याप्यनुमानादेः परिच्छेदफलत्वेन प्रमाणत्वम्, तदभाव-
स्याप्यभावपरिच्छेदकत्वेन समानमित्याह—**भावात्मकस्य मानत्वमिति** ॥

[^1_pg421]: इतोऽस्मिन् प्रकरणे मूलश्लोकः न समग्रा दृश्यन्ते मातृकायाम्.

[^2_pg421]: तथा. चौ. मु.

[^3_pg421]: इति रूपजन्यम्. मा.

<pb n="421"/>

यदि चास्य प्रमाणत्वमभावत्वेन नेष्यते ।  
वस्तुनः कारणत्वं हि दृष्टमित्यभिमानिता ॥ ४८ ॥  

न लिङ्गत्वप्रमेयत्वे भवेतां तद्वदेव हि ।  
तथा सति च पूर्वोक्तो व्यवहारो न सिध्यति ॥ ४९ ॥  

प्रमाणानामनुत्पत्तेर्नाभावस्यापि धर्मता ।  
यत्राभावोऽस्ति तेनास्याः सम्बन्धो नैव विद्यते ॥ ५० ॥  

यो न संनिहितस्तत्र तस्य धर्मो भवेदियम् ।  
न च तस्य प्रमेयत्वं धर्मधर्मित्ववर्जनात् ॥ ५१ ॥  

[^1_pg422]यद्यवस्तुत्वेनाभावस्य प्रमाणत्वं नेष्यते, लिङ्गत्वमपि तर्हि [^2_pg422]न प्राप्नोती-
त्याह—**यदि चेति** सार्धेन श्लोकेन । जनकविशेषस्य लिङ्गत्वम्, अवस्तुनः कथं
जनकत्वमित्यभिप्रायः ॥



प्रमाणान्तरत्ववदनुमानत्वमपि मा भूदिति चेदित्याशङ्क्याह—<q>तथा सति
चे</q>त्यर्धेन ॥



यदि वाभावप्रमाणाभावेन—“वस्त्वसङ्करसिद्धिश्च तत्प्रामाण्यसमाश्रया”
इति [^3_pg422]यदुक्तं तदसदित्यर्थः । “प्रमाणानामनुत्पत्तेः”—इत्यादेस्तु श्लोकचतुष्ट-
यस्यापकृष्य व्याख्यानं कर्तव्यम् । यत्रेदमुक्तम्—“प्रत्यक्षादेरनुत्पत्तिर्लिङ्गं[^4_pg422] तन्न
भविष्यति ।” इति, तत्र घटाभावेऽनुमेये प्रत्यक्षानुत्पत्तिमात्रस्य व्यभिचारेण
लिङ्गत्वं नास्तीत्युक्तम्—“न विशेषणसम्बन्धस्तस्याः”—इत्यादिना । सांप्रत-
मिदमुच्यते—नापि घटविषया प्रत्यक्षानुत्पत्तिर्लिङ्गम्[^5_pg422] अपक्षधर्मत्वात् । न तावत्
घटाभावेऽनुमेये तद्धर्मत्वम्, घटविषया तद्विपर्ययधर्मत्वं कथं प्रतिपद्यत इत्याह—
**प्रमाणानामि**त्यर्धेन । अत [^6_pg422]एव न संनिहितभूप्रदेशधर्मत्वमित्याह—<q>यत्रा-
भावोऽस्ति तेनास्या</q> इत्यर्धेन ॥



तत्रासंनिहितघटस्य धर्मो भवेदियम् । तस्य तु धर्मधर्मिरहितत्वेनानुमेयत्वं
न भवतीत्याह—**यो न संनिहित इति** ॥

[^1_pg422]: यस्य वस्तु. मा.

[^2_pg422]: Omitted. न. मा.

[^3_pg422]: तदुक्तम्. मा.

[^4_pg422]: न च लिङ्गं. चौ. मु.

[^5_pg422]: पत्तिलिङ्गत्वम्. मा.

[^6_pg422]: एवम्. मा.

<pb n="422"/>

अभावेन तु सम्बन्धो भवेत् तद्विषयत्वतः ।  
तज्ज्ञानाद् विषयत्वं च ज्ञाने मेयं न विद्यते ॥ ५२ ॥  

संयोगसमवायादिसम्बन्धो नैव विद्यते ।  
नागृहीते हि धर्मत्वं गृहीते सिद्धसाधनम् ॥ ५३ ॥  

अभावशब्दवाच्यत्वात् प्रत्यक्षादेश्च भिद्यते ।  
प्रमाणानामभावो हि प्रमेयाणामभाववत् ॥ ५४ ॥  

अभावो वा प्रमाणेन स्वानुरूपेण मीयते ।  
प्रमेयत्वाद् यथा भावस्तस्माद् भावात्मकात् पृथक् ॥ ५५ ॥  

कर्माणि सर्वाणि फलैः समस्तैः
सर्वौर्यथावच्च यदङ्गकाण्डैः ।  

ननु विषयविषयिभावलक्षणेन सम्बन्धेन घटविषयापि प्रत्यक्षानुत्पत्तिरभावतां
प्रतिपद्यत इत्याशङ्क्याह—**अभावेन त्विति** । घटाभावप्रतिपत्त्युत्तरकालं प्रत्य-
क्षानुत्पत्तेर्विषयविषयिभावः प्रतीयमानो न प्रमितावङ्गमित्यर्थः ॥



नापि संयोगसमवायादिना सम्बन्धेन घटविषयायाः प्रत्यक्षानुत्पत्तेर्घटाभाव-
धर्मत्वम्, तदभावादित्याह **संयोगे**त्यर्धेन । अवगते च घटाभावे प्रत्यक्षानुत्पत्तेस्त-
द्धर्मतया ग्रहणम् ; तथा सति च पक्षधर्मग्रहणोत्तरकालमनुमेयाभाव इत्याह—
**नागृहीत** इत्यर्धेन ॥



एवं प्रत्यक्षादेरभावस्य भेदमभिधायेदानीं तत्रैव प्रमाणमाह—<q>अभाव-
शब्दवाच्यत्वादिति</q> । प्रमाणाभावो धर्मी, प्रत्यक्षादेर्भिद्यत इति साध्यो धर्मः,
अभावशब्दवाच्यत्वादिति हेतुः, प्रमेयाभाववदिति दृष्टान्तः ॥



तत्रैव प्रमाणान्तरमाह—**अभावो वेति** । प्रमेयाभावो धर्मी, स्वानुरूपेण
प्रमाणेन मीयत इति साध्यो धर्मः, प्रमेयत्वादिति हेतुः, भावाख्यप्रमेयवदिति
दृष्टान्तः । तथा च सिद्धं भावात्मकात् प्रत्यक्षादेरभावस्यान्यत्वमित्यर्थः ॥



इदानीमभावप्रतिपादनस्य स्वतन्त्रोपयोगितामाह—**कर्माणि सर्वाणीति** ।
तदुक्तम्—“वस्त्वसङ्करसिद्धिश्च” इति ॥


<pb n="423"/>
न सङ्गतानीह परस्परं च
नाङ्गं तदेतत्प्रभवं क्रतूनाम् ॥ ५६ ॥  

युक्त्यागमाभ्यामिति तर्कितोऽयं
प्रमाणषट्कं प्रविभज्य भाष्ये ।  

[^1_pg424]अतोऽधिकं यद् द्वयमिष्टमन्यै-
र्भेदो न तस्येत्यपि सिद्धमेतत् ॥ ५७ ॥  

इह भवति शतादौ सम्भवाद्या सहस्त्रा-
न्मतिरवियुतभावात् सानुमानादभिन्ना ।  
जगति बहु न तत्थं नित्यमैतिह्यमुक्तं
भवति तु यदि सत्यं नागमाद् भिद्यते तत् ॥ ५८ ॥  

<TRAILER>इत्यभावप्रकरणम्</TRAILER>

एवं प्रत्यक्षादेरभावपर्यन्तस्य व्यभिचारनिवृत्त्यर्थं लक्षणमुक्तमुपसंहरति—
**युक्त्यागमाभ्यामिति** । सहस्रदर्शनेन शतसद्भावात्मकस्यानुभवस्याविनाभावेनानु-
मानान्तर्भावात् ‘इह वटे यक्षः प्रतिवसति’—इत्येवमात्मकस्य चैतिह्यस्याप्रमाण-
त्वात् प्रमाणत्वे वा आगम एवान्तर्भावान्न पृथग्लक्षणं कृतमित्याह—
**अतोऽधिकमिति** ॥


<trailer>इति भट्टोम्बेकविरचितायां तात्पर्यटीकाया-
मभावः समाप्तः</trailer>

[^1_pg424]: ततोऽधिकम्. चौ. मु.

<pb n="424"/>
