+++
title = "११ उपमानप्रकरणम्"

+++

कीदृग् गवय इत्येवं पृष्टो नागरिकैर्यदा[^1_pg375] ।  
ब्रवीत्यारण्यको वाक्यं यथा गौर्गवयस्तथा ॥ १ ॥  

एतस्मिन्नुपमानत्वं प्रसिद्धं शाबरे पुनः ।  
तस्यागमाबहिर्भावादन्यथैवोपवर्णितम् ॥ २ ॥  

पुरुषप्रत्ययेनैव [^2_pg375]तस्यार्थः संप्रतीयते ।  
तदीयवचनत्वेन तस्मादागम एव सः ॥ ३ ॥  

सदृशादुपजायेत या मतिः सदृशान्तरे ।  
ध्यानादिस्मृतितुल्यत्वात् सा प्रमाणं कथं भवेत् ॥ ४ ॥  

अथोपमानम्

“उपमानमपि सादृश्यमसंनिकृष्टेऽर्थे बुद्धिमुत्पादयति” इति भाष्यम् ।
तस्यायमर्थः—उपमानमपि न व्यभिचरति, सादृश्यमसंनिकृष्टेऽर्थे बुद्धिमुत्पादयति-
इत्येवंलक्षणकत्वात् इति । तत्र लोके ‘गौरिव गवयः’ इति वाक्यमुपमानत्वेन-
प्रसिद्धम् । नैयायिकानां तु—प्रत्यक्षदृष्टगोत्वानाम् ‘गौरिव गवयः’ इति श्रुताति-
देशवाक्यानां वने गवयदर्शनात् ‘असौ गवयः’ इति गोसादृश्यविशिष्टगवयग्राहकं
यद् विज्ञानं तदुपमानत्वेन प्रसिद्धम् । तत्रोभयविप्रतिपत्तिनिरासार्थमुदाहरणान्तर-
माह भाष्यकारः—“यथा गवयदर्शनं गोस्मरणस्य” इति । प्रत्यक्षेण प्रतिपन्नायां
गवि स्मरणायां च वने गवयदर्शनात् ‘एतत्सदृशी गौः’ इति यद् विज्ञानं तदु-
पमानमिति । तत्र वार्तिककारः सर्वप्रकारमुपमानं दूषयितुमाह—**कीदृगि**त्या-
दिना **तत्र यद्यपि गां स्मृत्वा तज्ज्ञानमुपजायते** इत्येवमन्तेन । तत्र यल्लौकि-
कमुपमानं तस्यागमत्वेन प्रमाणान्तरत्वाभावादिति कीदृग् गवय इत्यादि-
श्लोकत्रयस्यार्थः ॥



यदपि भाष्यकारेणोदाहृतम् तस्यापि स्मृतित्वेन प्रामाण्याभावः इत्याह—
**सदृशादिति** । यदपि सदृशदर्शनादनुभूते गवि परोऽक्षे ‘उपलभ्यमानगवयस-

[^1_pg375]: यदि. चौ. मु.

[^2_pg375]: तत्रार्थः. चौ. मु.

<pb n="375"/>

देशकालादिभेदेन यथान्यत्र विशिष्यते ।  
प्रमेयं नैवमस्त्यत्र नगरस्थानुसारतः ॥ ५ ॥  

श्रुतातिदेशवाक्यानामरण्ये गवये मतिः ।  
या सोपमानं केषांचिद् गोसाश्येन[^1_pg376] रञ्जिता ॥ ६ ॥  

प्रत्यक्षो गवयस्तावत् सादृश्ये[^2_pg376] स्मृतिरत्र तु ।  
ननु सादृश्ययुक्तेऽर्थे न स्मृतिनन्द्रियाद् गतिः ॥ ७ ॥  

पूर्ववाक्यार्थविज्ञानान्नाधिक्यं गवये यदि ।  

दृशो गौः’ इति ज्ञानमुपमानमुदाहृतम्, तदपि ध्यानादिवदनुभूते सदृशदर्शना[^3_pg376]-
भ्युत्थसंस्कारजन्यत्वेन स्मृतिवदप्रमाणमित्यर्थः ॥



न चानुभूते संस्कारजन्यत्वेऽपि प्रत्यभिज्ञानवत् प्रामाण्यमित्याह—
**देशकालेति** । अनुभूतेऽपि प्रत्यभिज्ञा देशान्तरादिषु पूर्वानुभूतातिरेकेण सत्तां
गृह्णाति । तदुक्तम्—



“इदानीन्तनमस्तित्वं न हि पूर्वधिया गतम्” इति ।
उपमानं तु नगरस्थानुभवानुसारेणोत्पद्यमानमतुल्यं प्रत्यभिज्ञयेत्यर्थः ॥



इदानीं नैयायिकोक्तमुपमानं दूषयितुमाह—**श्रुतेति** । प्रत्यक्षदृष्टगोत्वानाम्
‘गौरिव गवयः’ इति श्रुतातिदेशवाक्यानां च वने गवयदर्शनात् ‘अयं गवयः’
इति गोसादृश्यविशिष्टगवयग्राहकं यद् विज्ञानं तदुपमानम् । तदुक्तम्—
“प्रसिद्धसाधर्म्यात् साध्यसाधनमुपमानम्” इति ॥



तदपि दूषयितुमाह—**प्रत्यक्ष** इत्यर्धेन । गवयस्वरूपालम्बनमुपगम्येत[^4_pg376],
तद्गतगोसादृश्यालम्बनं वा ? तत्र पूर्वस्मिन् पक्षे इन्द्रियसंनिकर्षोत्पन्नत्वेन प्रत्यक्ष-
त्वम्, इतरत्राप्यतिदेशवाक्यादेव गवयगतत्वेन गोसादृश्यस्यावगतत्वात् स्मृति-
त्वमित्यर्थः । ननु सादृश्यविशिष्टगवयग्राहकत्वेन स्मृतिप्रत्यक्षाभ्यामुत्तीर्णमेतदिति
चोदयति—**ननु सादृश्ययुक्त** इत्यर्धेन ॥



अत्रापि दूषणमाह—**पूर्ववाक्यार्थविज्ञानादिति** । गवयत्वोपलक्षितव्यक्ति-

[^1_pg376]: सादृश्यानुरञ्जिता. चौ. मु.

[^2_pg376]: सादृश्यस्मृति.

[^3_pg376]: दर्शनादिवक्तृसं. मा.

[^4_pg376]: मुपगम्यैततद्गत. मा.

<pb n="376"/>
स्मरणादविशिष्टत्वात् सङ्गतेर्न प्रमाणता ॥ ८ ॥  

अथ त्वधिकता काचित् प्रत्यक्षादेव[^1_pg377] सा भवेत् ।  
यावद्धीन्द्रियसम्बन्धस्तत्प्रत्यक्षमिति स्थितम् ॥ ९ ॥  

स्मर्यमाणस्य चांशस्य विवेकेनाप्रमाणता ।  
श्रुतातिदेशवाक्यत्वं न चातीवोपयुज्यते ॥ १० ॥  

येऽपि ह्यश्रुततद्वाक्यास्तेषामपि भवत्ययम् ।  
प्रत्यक्षदृष्टगोत्वानां वने गवयदर्शिनाम् ॥ ११ ॥  

अथ संज्ञानुसन्धानं तेषां नास्तीति वर्ण्यते ।  
न नाम वस्तु तत्तावत् सर्वथा तैः प्रतीयते ॥ १२ ॥  

मात्रं वा गोसादृश्यविशिष्टमालम्बनम्, संनिहिता [^2_pg377]वा व्यक्तिः ‘अयं गवयः’
इति ? तत्र पूर्वस्मिन् पक्षेऽतिदेशवाक्यादेव गवयत्वोपलक्षितस्य व्यक्तिमात्रस्य
गोसादृश्यविशिष्टतयावगतत्वात् स्मृतित्वम् ॥



इतरत्रापि संनिहितस्य गवयत्वोपलक्षितस्य गोसादृश्यविशिष्टत[^3_pg377]याक्षावसेय-
त्वेन प्रत्यक्षत्वमित्याह—**अथ त्वधिकतेति** ॥



कामम् ‘अयं स गवयः’ इत्यत्रापि, ‘स गवयः’ इत्येतावन्मात्रं स्मृति-
त्वेनाप्रमाणं स्यात्, न तु ‘अयम्’ इति यत्रापरोऽक्षतया गोसादृश्यविशिष्टोऽ-
र्थोऽवभासत इत्याह—**स्मर्यमाणस्ये**त्यर्धेन । इदानीम् ‘श्रुतातिदेशवाक्यानाम्’
इत्युपमानलक्षणावयवं दूषयितुमाह—**श्रुतातिदेशवाक्यत्वमिति** सार्धेन श्लोकेन ।
अश्रुतातिदेशवाक्यानामपि प्रत्यक्षदृष्टगोत्वानां वने गवयदर्शनोत्तरकालम् ‘गोसदृ-
शोऽयम्’ इति ज्ञानमुत्पद्यत एवेत्यर्थः ॥

[^4_pg377]अथाश्रुतातिदेशवाक्यानाम् ‘अयं स गवयः’ इति संज्ञानुसन्धानेन ज्ञानं
नोत्पद्यते, मा भूदेवम् ; तथापि सादृश्यविशिष्टतया संनिहितम् प्रतिपद्यत एवे-
त्याह—**अथ संज्ञानुसन्धानमिति** ॥

[^1_pg377]: प्रत्यक्षादिवशाद भवेत्. चौ. मु.

[^2_pg377]: वाक्यव्यक्तिः. मा.

[^3_pg377]: तयार्थावसेय. मा.

[^4_pg377]: तथा. मा.

<pb n="377"/>

न च शब्दार्थसम्बन्धः प्रमेयोऽत्र तदेष्यते ।  

[^1_pg378]सादृश्यावगते वाच्ये वाक्यादवगतो ह्यसौ ॥ १३ ॥  

न चास्य प्रत्यभिज्ञानं पुनरुत्पद्यते वने ।  
शक्त्योरतीन्द्रियत्वेन स्मृतिरेव हि सेष्यते ॥ १४ ॥  

शब्दानुविद्धबोधोऽपि प्रत्यक्षमुपपादितम् ।  

ननु ‘अयं स गवयः’ इत्युपमानस्य संज्ञासंज्ञिलक्षणः सम्बन्धः प्रमेयत्वेने-
ष्टस्तैः । तदुक्तम्—“संज्ञासंज्ञिसम्बन्धप्रतिपत्तिरुपमानार्थः” इति । अश्रुताति-
देशवाक्यश्च गोसादृश्यविशिष्टतया संनिहितं प्रतिपद्यते गोसदृशोऽयं किमपि, न तु
तं गवयशब्दवाच्यतयेत्याशङ्क्याह—**न च शब्दार्थसम्बन्ध इति** । अयमाशयः-
न तावद् गोसादृश्यविशिष्टायां गवयव्यक्तौ संज्ञासंज्ञिसम्बन्धज्ञानमानन्त्यव्यभि-
चाराभ्याम् । अथ गोसादृश्यविशिष्टे गवयत्वेन यः संज्ञासंज्ञिसम्बन्धः स
उपमानस्य विषय इति, तत्र गोसादृश्यविशिष्टव्यक्तिमात्रस्य गवयशब्दवाच्यतयाति-
देशवाक्यादेव प्रतिपन्नत्वात् तद्विषयत्वाभ्युपगमे स्मृतित्वप्रसङ्गः । संनिहितस्य तु
गवयत्वोपलक्षितस्य सादृश्यविशिष्टतयालम्बनत्वेऽभ्युपगम्यमाने प्रत्यक्षत्वमित्युक्तम्—



“अथ त्वधिकता काचित् प्रत्यक्षादेव सा भवेत् ।” इत्यत्र ।



अथ त्वतिदेशवाक्यादवगत एव गोसदृशो गवयशब्दवाच्यतया[^2_pg378] येन स
गवयमेंव पुनरप्यक्षेण प्रत्यभिजानातीति न स्मृतित्वम्, तत्राप्याह—**न चास्येति** ।
तत्रैतदेव तावद् वक्तव्यम्—एवमपि प्रत्यक्षत्वेनोपमानस्य प्रमाणान्तरत्वमप[^3_pg378]गत-
मेव । एतदपि नास्ति, वाच्यवाचकशक्त्योरर्थापत्तिप्रमेयत्वे[^4_pg378]नाक्षावसेयत्वाभावात् ॥



ननु गोसदृशदर्शने सत्यतिदेशवाक्यावगतगवयशब्दस्मरणोत्तरकालम् ‘अयं
स गवयः’ इति ज्ञानमुत्पद्यमानं कथमक्षजं स्यादित्याशङ्क्याह—<q>शब्दानुविद्ध-
बोधोऽपी</q>त्यर्धेन । “तेनेन्द्रियार्थसम्बन्धे विद्यमाने स्मरन्नपि” इत्यत्रोक्तमिह
परामृष्टम् । तस्मादुपमानस्य प्रमाणान्तरतामिच्छता स्मृतिप्रत्यक्षाभ्यामविषयीकृतः
सादृश्यविशिष्टोऽर्थः प्रमेयत्वेन वक्तव्यः । न च तदस्ति, गवयत्वोपलक्षितस्य

[^1_pg378]: सादृश्यावधृते वाक्ये. चौ. मु.

[^2_pg378]: तया......सगवय. मा.

[^3_pg378]: अवगत. मा.

[^4_pg378]: अर्थावसेय. मा.

<pb n="378"/>

[^1_pg379]तस्मात् सादृश्ययुक्तोऽर्थः प्रमेयोऽपूर्व उच्यताम् ॥ १५ ॥  

व्यवसायात्मकत्वं तु प्रत्यक्षस्य यदेष्यते ।  
जात्यादिवत्तदानेन सादृश्यं किं न मीयते ॥ १६ ॥  

प्रत्यक्षाभासमेतत् तु निर्विकल्पकवादिनाम् ।  
प्रमेयवस्त्वभावाच्च नाभिप्रेता प्रमाणता ॥ १७ ॥  

सादृश्यस्य च वस्तुत्वं न शक्यमपबाधितुम् ।  
भूयोऽवयवसामान्ययोगो जात्यन्तरस्य तत् ॥ १८ ॥  

संनिहितस्य गोसादृश्यविशिष्टस्य प्रत्यक्षत्वात् व्यक्तिमात्रस्य च गोसादृश्यविशिष्ट-
म्यातिदेशवाक्यादेव प्रतिपन्नत्वेन [^2_pg379]स्मृतत्वादित्याह—**तस्मादि**त्यर्धेन ॥



यस्य तु ‘अयं गवयः’ इत्युपमानवादिनः “इन्द्रियार्थसंनिकर्षोत्पन्नम्-
व्यपदेश्यमव्यभिचारि व्यवसायात्मकम्”—इति प्रत्यक्षलक्षणम्, तस्य व्यवसाया-
त्मकत्वेन सविकल्पकत्वात् ‘अयं स गवयः’ इति सादृश्यग्राहकस्य ‘गौरयम्’
इत्यादिवज्जातिग्राहकस्य सुतरां प्रत्यक्षत्वमित्याह—**व्यवसायात्मकत्वमिति** ॥



अपरे त्वाहुः—गृह्णीम एतत् ‘उपमानाख्यं प्रमाणान्तरमेतन्न भवति ;
इति, प्रत्यक्षमेतदिति न मृष्यामह इत्याह—**प्रत्यक्षाभासमिति** ॥



सविकल्पकत्वेनावस्तुसादृश्यविषयत्वेन च प्रत्यक्षाभासः [^3_pg379]प्रमाणं नेदमिति
बौद्धाः । तत्र प्रामाण्यसिद्धये सादृश्यस्य वस्तुत्वं तावदापादयति—**सादृश्यस्ये**
त्यादिना **वस्तुत्वे सति चास्यैवमित्येव**मन्तेन । भूयसामवयवसामान्यानां कर्तृ-
त्वादीनां जात्यन्तरोपलक्षितेऽवयविनि यो योगः तत् सादृश्यम् । तच्च सदृशप्रत्य-
योत्पादकत्वेन ‘[^4_pg379]गवयसदृशेन यजेत’ इत्येवमादिचोदनार्थनिष्पादकत्वेन वार्थक्रिया-
कारित्वात् वस्त्वेवेत्यर्थः । अवयवग्रहणं च धर्मप्रदर्शनार्थम् । जात्यन्तरग्रहणं चोप-
लक्षणं व्यक्त्यन्तरप्रदर्शनार्थम् । तेनेदमपि सिद्धं भवति-अग्निरिव माणवकः, यज्ञद-
त्तसदृशश्च देवदत्तः इति । यत्रापि स्त्र्यवयवानां पद्मावयवैः सादृश्यम् यथा ‘पद्मद-

[^1_pg379]: तस्यासादृश्य. मा.

[^2_pg379]: स्मृतित्वात्. मा.

[^3_pg379]: प्रमाणं चेदम्. मा.

[^4_pg379]: गवयेनेदृशेन. मा.

<pb n="379"/>

सदृशावयवत्वं तु यत्र पद्मदलाक्षिवत् ।  
तत्स्वावयवसामान्यभूम्ना तेपां भविष्यति ॥ १९ ॥  

एवं जातिगुणद्रव्यक्रियाशक्तिस्वधर्मतः ।  
एकैकद्वित्रिसामस्त्यभे[^1_pg380]दादस्य च चित्रता ॥ २० ॥  

न धर्मा एव सादृश्यं भूयस्ता वा तदाश्रया ।  
भूयम्न्ववद्धि जात्यादि सदृशत्वेन गम्यते ॥ २१ ॥  

यमयोः कथमेतच्चेद् दृष्टत्वात् किमिहोच्यते ।  
क्वचिद्धि भूयसामेतत् क्वचिदल्पीयसामपि ॥ २२ ॥  

लाक्षी’ इति, तत्रापि स्वावयवसामान्यापेक्षमेव सादृश्यमिति न लक्षणस्याव्याप-
कत्वमित्याह—**सदृशेति** ॥



इदानीं वस्तुत्वसिध्यर्थमेव विचित्रतां सादृश्यस्य दर्शयति—**एवमिति** ॥



भूयोऽवयवसामान्ययोगः—इत्यत्र योगग्रहणस्य व्यावर्त्यं दर्शयितुमाह—
**न धर्मा इति** ॥



अत्रेदं चोद्यम्—**यमयोः कथमेतच्चेदिति** । भूयोऽवयवसामान्ययोग-
लक्षणे सादृश्ये यमयोः कथमेतत् सादृश्यमिति । तत्र चोदयन्ति—यमयोरपि
भूयोऽवयवसामान्ययोगे सति किमिदमुच्यते ‘यमयोः कथमेतच्चेत्’ इति ? अथ
जात्यन्तरत्वमत्र नास्ति, तदपि वर्णितं तत्रैव—जात्यन्तरग्रहणमुपलक्षणं व्यक्त्य-
न्तरप्रदर्शनार्थम् इति । अयमाशयः—अवयवसामान्ययोगः सादृश्यमित्युक्तम् ।
नित्यं च सामान्यमभ्युपगतम् । तत्र यमयोर्विनाशेनावयवानां विनाशादाश्रयाभावेन
सामान्यस्याभावात् सादृश्यस्याभावप्रसङ्गः । तत्र परिहारमाह—<q>दृष्टत्वात् किमि-
होच्यत इति</q> । यमयोरप्यवयवसामान्ययोगस्य दृष्टत्वेन सद्भावादित्यर्थः । क्वचिद्धि
भूयसामवयवसामान्ययोगः क्वचिद् द्वयोरेव ; नैतावतावयवसामान्ययोगस्यावस्तुत्व-
मित्याह—**क्वचिद्धीति** ।

[^1_pg380]: भेदादेतस्य. चौ. मु.

<pb n="380"/>

नैतावता विशेषेण वस्तुत्वं तस्य हीयते ।  
सामान्यान्यपि चैतानि नाशीन्याश्रयनाशतः ॥ २३ ॥  

अनन्ताश्रययोगाद्धि न नाशोऽन्यत्र विद्यते ।  
तेन सर्वं न सामान्यं नित्यत्वेन प्रकल्प्यते ॥ २४ ॥  

सामान्यस्य न वा नाशः क्वचिदभ्युपगम्यते ।  
सर्वस्य ह्याश्रयः कश्चिदस्ति देशान्तरादिषु ॥ २५ ॥  

तेषां भूयस्त्ववाचेदं सादृश्यमतिरिच्यते ।  
तानि व्यस्तानि सन्त्येव [^1_pg381]सादृश्येऽपि क्वचित् क्वचित् ॥ २६ ॥  

सादृशावयवत्त्वं तु यत्र नाम प्रतीयते ।  
तदप्यवयवानां स्यात् सामान्यावयवान्तरैः ॥ २७ ॥  

एवं तावद्यतो नास्ति पराभेदप्रकल्पना ।  

यत् पुनर्यमयोर्विनाशादवयवानामभावादनित्यत्वं सामान्यस्योक्तम्, तत्रा-
प्याह—**सामान्यान्यपीति** । आश्रयाभावेन यदि क्वचिज्जातेरनित्यत्वं भवति,
भवतु ; को दोषः ? गोत्वादेस्त्वनन्ताश्रयसद्भावेन नित्यत्वम्, न जातित्वादि-
त्यर्थः । उपसंहरति—**तेनेत्यर्धेन** ॥



अथवा यमयोरपि यदवयवसामान्यम्, तन्नित्यमेव ; क्वचित् तेषामवय-
वानामव्यस्तानां पिण्डान्तरेऽपि भावेनाश्रयसद्भावात् ; भूयस्त्वाभावेन तु सादृश्यं
मा भूत्, न त्ववयवानामभाव इत्याह श्लोकद्वयेन—**सामान्यस्ये**त्यादिना ॥



“सादृशावयत्वं तु यत्र नाम प्रतीयते ।  
तदप्यवयवानां स्यात् सामान्यावयवान्तरैः ॥” इत्येतत् ।  

“सदृशावयत्वं तु यत्र पद्मदलाक्षिवत्” इत्यनेन पुनरुक्तत्वादुपेक्षणीयमिति ॥



एवं तावत् सावयवे वस्तुनि सर्वत्र भूयोवयवसामान्ययोगः सादृश्यमित्याह—
**एवं तावदि**त्यर्धेन । भेदः [^2_pg381]स्वावयवः, यदपेक्षया सावयवत्वमुच्यते ; तत्प्रतिषेधोऽभेदः

[^1_pg381]: प्रत्यक्षेऽपि मा.

[^2_pg381]: स्वावयवापेक्षया सावयवत्वमुच्यते तत्प्रतिषेधभेदो निरवयवत्वं यद्यतो यत्र. मा.

<pb n="381"/>
ततः परं तु सामान्यं भवेत् सादृश्यवर्जितम् ॥ २८ ॥  

प्रधानानां तु सामान्यं यत्रैकं संप्रतीयते ।  
स एवेति भवेत् तत्र तद्भेदे सदृशत्वधीः ॥ २९ ॥  

चित्रादौ यत्र सादृश्य सामान्यं तत्र किं भवेत् ।  
तत्रापि पृथिवीवर्णविशेषादि समानता ॥ ३० ॥  

रूपगन्धरसानां च कस्याचित् तुल्यता क्वचित् ।  
नावश्यं सर्वसामान्यात् सादृश्यमुपजायते ॥ ३१ ॥  

पृथिव्यादिषु चैतेषां सतामेव स्वभावतः ।  
परिणामादभिव्यक्तिर्यथादृष्ट्यवधार्यते ॥ ३२ ॥  

न हि शक्त्यात्मना किञ्चिदसज्जन्म प्रपद्यते ।  
धर्माणां न च नानात्वमस्ति चावान्तरस्थितिः ॥ ३३ ॥  

निरवयत्वम्, तत् यतः यत्र नास्तीत्यर्थः । निरवयवेपु तु परमाणुषु सादृश्यमेव
नास्तीत्याह—**ततः परमि**त्यर्धेन ॥



अधुना जात्यन्तरग्रहणस्य व्यवच्छेद्यं दर्शयति—**प्रधानानामिति** ॥



ननु यदि भूयोऽवयवसामान्योग. सादृश्यम्, कथं देवदत्तस्य चैत्रेण
लैप्येन च सादृश्यम् ? न हि तत्र देवदत्तावयवानां सद्भावोऽस्तीति चोदयति—
**चित्रादावि**त्यर्धेन । तत्र परिहारमाह सार्धेन श्लोकेन—**तत्रापीत्यादिना** ।
अवयवसामान्ययोगेनो[^1_pg382]पलक्षितत्वादित्यर्थः ॥



इदानी सांख्यमतेन लैप्येऽपि देवदत्तावयवानां सद्भावमाह—<q>पृथिव्या-
दिष्वि</q>त्यादिना सार्द्धेन श्लोकेन । लैप्येऽपि देवदत्तावयवानां सद्भावोऽस्त्येव ;
विशिष्टेन तु परिणामेनाभिव्यज्यन्ते । सर्वमेव च घटादि कुलालादिव्यापारेण
सदेवाभिव्यज्यते विविधकार्यनियमदर्शनादित्यर्थः ॥



यद्यपि च कथंचिदवयवानामेकत्वम्, तथापि भिन्नाभिन्ने वस्तुनि भेदोऽ-
प्यस्त्येवेत्युपपन्नं भूयोऽवयवसामान्यलक्षणसादृश्यस्य वस्तुत्वेन प्रमेयत्वमित्याह—
**धर्माणा**मित्यर्धेन । बहूनामप्यवयवानामेकावयविरुद्धत्वेनैकत्वम्, एकस्याप्यवय-
विनोऽनेकरूपतया नानात्वमित्यर्थः ॥

[^1_pg382]: योगस्योप. मा.

<pb n="382"/>

वस्तुत्वे सति चास्यैवं सम्बन्धस्य च चक्षुषा ।  
द्वयोरेकत्र वा दृष्टेः प्रत्यक्षत्वं न वार्यते ॥ ३४ ॥  

सामान्यवच्च सादृश्यमेकैकत्र समाप्यते ।  
प्रतियोगिन्यदृष्टेऽपि तस्मात् तदुपलभ्यते ॥ ३५ ॥  

तत्र यद्यपि गां स्मृत्वा तज्ज्ञानमुपजायते ।  
संनिधेर्गवयस्थत्वाद् भवेदिन्द्रियगोचरः ॥ ३६ ॥  

तस्मात् यत् स्मर्यते तत् स्यात् सादृश्येन विशेषितम् ।  
प्रमेयमुपमानस्य सादृश्यं वा तदन्वितम् ॥ ३७ ॥  

प्रत्यक्षेणावबुद्धेऽपि सादृश्ये गवि तु स्मृते ।  

एवं तावत् सादृश्यस्य वस्तुत्वप्रतिपादनेन—‘प्रमेयवस्त्वभावाच्च नाभि-
प्रेता प्रमाणता’—इति यदुक्त तन्निरस्तम् । अधुना तु “प्रत्यक्षाभासमेतत्”—
इति यदुक्तं तन्निराकर्तुमाह—**वस्तुत्व इति** । एवमुक्तेन प्रकारेण वस्तुत्वे सति
सादृश्यस्य न प्रत्यक्षत्वमपैतीत्यर्थः ॥



ननु व्यासज्यवर्तमानस्य कथमेकत्र ग्रहणमित्याशङ्क्याह—**सामान्यवच्चेति** ।
जातिवदेकत्रैव[^1_pg383] सादृश्यस्य समाप्तत्वेन द्वयोरेकत्र वा ग्रहणमित्यर्थः ॥



ननु निर्विकल्पकेन वने गवयं दृष्ट्वा प्रतिपन्नगोस्मरणोत्तरकालम् ‘अयं स
गवयः’ इति ज्ञानमुत्पद्यमानं कथमक्षजं स्यादित्याशङ्क्याह—**तत्र यद्यपीति** ।
स्मरणोत्तरकालमप्यपरोक्षतया विस्फारिताक्षस्य ‘अयं स गवयः’ इत्यत्र संनिहित-
गवयव्यक्तिगतत्वेन सादृश्यं प्रकाशमानं जातिवत् प्रत्यक्षमित्यर्थः ॥



तस्माल्लौकिकस्यागमत्वं भाष्यकारोदाहृतम्य स्मृतित्वं नैयायिकोक्तस्य च
प्रत्यक्षत्वमिति नोपमानं प्रमाणान्तरमिति लक्ष्याभावेनालक्ष्यमेतदिति प्राप्ते भाष्य-
करोदाहृतमेव समर्थयितुमाह वार्तिककार—**तस्मादिति** । गवयदर्शनात्
‘एतत्सदृशो गौः’ इति यद् विज्ञानं तदेवोपमानम् । तस्य च प्रमेयं गवय-
सादृश्यविशिष्टतया स्मर्यमाणः परोऽक्षो गौः स्मर्यमाणगोगत वा गवयसादृश्य-
मित्यर्थः ॥



यत् पुनरिदमुक्तम्—“ध्यानादिस्मृतितुल्यत्वात्” इति, तत्राप्याह—<q>प्रत्यक्षे-
णेति</q> । स्मर्यमाणस्य गवयस्य सादृश्यविशिष्टतया प्रमेयत्वम् । न च तथा गौः प्रमा-

[^1_pg383]: एकत्रैकसादृश्यसमाप्त. मा.

<pb n="383"/>
विशिष्टस्यान्यतोऽसिद्धेरुपमानप्रमाणता ॥ ३८ ॥  

प्रत्यक्षेऽपि यथा देशे स्मर्यमाणे च पावके ।  
विशिष्टस्यान्यतोऽसिद्धेरनुमानप्रमाणता ॥ ३९ ॥  

यत्र त्वसदृशादेव कल्पयित्वोपजायते ।  
सादृश्यप्रत्ययस्तत्र तदाभासत्वकल्पना ॥ ४० ॥  

बाधकज्ञानतश्चैषां सादृश्याभासता भवेत् ।  
यथा पलालकूटस्य सादृश्यं कुञ्जरादिना ॥ ४१ ॥  

समीपस्थो विजानाति सादृश्यं नेति तत्र हि ।  
न बाध्यते समीपादौ यत्तु सादृश्यमेव तत् ॥ ४२ ॥  

णान्तरेणावगतः, वनस्थेन प्रत्यक्षेण गवयगतगोसादृश्यमात्रावगमात् ; नगरस्थेन च
गवयसादृश्यविविक्तगोपदार्थमात्रावगमात्, न ह्यनवगतगवयः पुरुषो गवयसादृश्य-
विशिष्टतया गोपदार्थं प्रतिपद्यते । ननु खुरत्ववर्णत्वादियोगः सादृश्यम् । तच्चाव-
गतमेव नगरस्थेन प्रत्यक्षेणैव, [^1_pg384]अवयवग्रहणपुरस्सरत्वादवयविग्रहणस्य ; अग्रहणे
वा गवयग्रहणेऽपि सदृशप्रतिपत्तिर्न स्यात् । उच्यते—अनवगतगवयस्य सदृश-
प्रतिभासाभावेन सादृश्यमवगतमिति चित्रम् । खुरत्वादयोऽपि सादृश्यान्तरोप-
लक्षितावयविगतत्वेन प्रतीताः पुनर्जात्यन्तरोपलक्षितावयविनि प्रतीयमानाः

[^2_pg384]सादृश्यरूपतां प्रतिपद्यन्ते, नान्यथा । “भूयोवयवसामान्ययोगः” इत्युक्तम् ।
न चात्र गौर्गवयसादृश्यविशिष्टो गृहीततया प्रतिभासते । तेनात्र स्मृतिगन्धोऽपि
नास्ति ॥



अत्रैव दृष्टान्तमाह—**प्रत्यक्षेपीति** ॥



तस्मादेवंलक्षणकत्वादुपमानमपि न व्यभिचरति । यत्र तु व्यभिचारः,
तदुपमानमेव न भवतीत्याह—**यत्र त्विति** ॥



तत्र तदाभासत्वे किं प्रमाणमित्याह—**बाधकज्ञानत** इत्यर्धेन । किमुदा-
हरणमित्याह—**यथेत्यर्धेन** ॥



बाधकप्रत्ययं दर्शयति—**समीपस्थ इति** ॥

[^1_pg384]: अवगतगवयग्रह. मा.

[^2_pg384]: सामान्यरूपताम्. मा.

<pb n="384"/>

न चैतस्यानुमानत्वं पक्षधर्माद्यसम्भवात् ।  
प्राक्प्रमेयस्य सादृश्यं न धर्मत्वेन गृह्यते ॥ ४३ ॥  

गवये गृह्यमाणं च न गवामनुमापकम् ।  
प्रतिज्ञार्थेकदेशत्वाद् गोगतस्य न लिङ्गता ॥ ४४ ॥  

गवयश्चाप्यसम्बन्धो न गोलिङ्गत्वमृच्छति ।  
सादृश्यं न च सर्वेण पूर्वदृष्टं तदन्वयि ॥ ४५ ॥  

एकस्मिन्नपि दृष्टेऽर्थे द्वितीयं पश्यतो वने ।  
सादृश्येन सहैवास्मिंस्तदैवोत्पद्यते मतिः ॥ ४६ ॥  

यदर्थान्तरप्रतीतेः प्रमाणत्वेनानुमात्वम्, ततश्च “अनुमानं ज्ञातसम्बन्ध”
इत्यनेनैव गतत्वादुपमानपृथग्लक्षणं न कर्तव्यमित्याशङ्क्याह श्लोकत्रयण—<q>न
चैतस्येत्यादिना</q> । तदनेन प्रमाणं [^1_pg385]निरूपितम् ‘गवयसदृशो गौः’ इति विज्ञानं
धर्मि, अनुमानाद् भिन्नमिति साध्यो धर्मः, पक्षधर्माद्यनङ्गत्वादिति हेतुः ; प्रत्यक्ष-
वदिति दृष्टान्तः । गवयसादृश्यवत्त्वेऽप्यनुमेये[^2_pg385] सादृश्यस्य वा लिङ्गत्वं स्यात्
गवयस्य वा ? सादृश्यस्यापि [^3_pg385]गोगतत्वेन वा प्रतीयमानस्य गवयगतत्वेन वा ? न
तावद् गोगतस्य, उपमानज्ञानोत्पत्तेः प्रथममप्रतीतेः, तत्प्रमेयत्वात् तस्य; [^4_pg385]यदि
तु पक्षधर्मता तत्प्रमेया स्यात्, प्रतिज्ञार्थैकदेशत्वं स्यात् । [^5_pg385]नापि गोगतस्यानु-
मेयत्वं गवयगतस्य प्रतीयमानत्वेन लिङ्गत्वं वक्तव्यम्, पक्षधर्मत्वाभावात् । अत
एव न गवयस्यापि [^6_pg385]लिङ्गत्वम् । अन्वयोऽपि गवयगतस्य सादृश्यस्य गोगतेन
नास्तीति श्लोकत्रयस्यार्थः ॥



ननु गवयगतसादृश्यप्रतियोगित्वस्य गोगवयौ वा सदृशद्वयं वा किञ्चित्
युगपत् पश्यतो गवयसादृश्यस्यान्वयो द्रष्टुं शक्यता इत्याशङ्क्य तथादर्शनाभावेऽपि
गोमात्रं दृष्टवतो वने गवयदर्शनानन्तरं तत्सादृश्यविशिष्टगोप्रतीतेर्नैवमित्याह—
**एकस्मिन्निति** ॥

[^1_pg385]: प्रमाणादारूपतितम्. मा.

[^2_pg385]: नुमेयेन ग्राह्यस्य. वा. मा.

[^3_pg385]: स्यापि लिङ्गत्वेन. वा. भा.

[^4_pg385]: न हि न पक्ष. मा.

[^5_pg385]: सापि. मा.

[^6_pg385]: लिङ्गत्वमिति श्लोकत्रयस्यार्थः । अन्वयोऽपि गवयगतस्य सादृश्यस्य गोपदार्थेन
नास्तीत्याह—एकस्मिन्निति मा.

<pb n="385"/>

[^1_pg386]श्रृङ्गित्वादेरथोच्येत सम्बन्धाल्लिङ्गता गवि ।  

[^2_pg386]नैतेपां गवयज्ञानव्यापारं प्रत्युपक्षयात् ॥ ४७ ॥  

यदि तेभ्यः प्रतीतिः स्यान्निस्सादृश्यैव सा भवेत् ।  
न गौः श्रृङ्गादि[^3_pg386]सदृशः सदृशो गवयेन तु ॥ ४८ ॥  

सदृशप्रत्ययं दृष्ट्वा श्रृङ्गादिप्रत्ययात् परम् ।  
गवयप्रत्ययादेव गोज्ञानमुपजायते ॥ ४९ ॥  

सदृशावयवत्वे तु तेषामेवोपमा भवेत् ।  
न च श्रृङ्गादयो यत्र तत्र गौरनुमीयते ॥ ५० ॥  

इत्थं चानुमिमानस्य [^4_pg386]भ्रान्तिज्ञानं प्रसज्यते ।  
नगरस्थं तु गोज्ञानं स्मरणं[^5_pg386] नातिवर्तते ॥ ५१ ॥  

भिन्नानुमानादुपमेयमुक्ता
सौर्यादिवाक्यैरसहापि [^6_pg386]दृष्टम् ।  

नापि गवयसम्बन्धिनः श्रृङ्गित्वादेर्लिङ्गत्वमित्याह सार्धेन श्लोकत्रयेण—
**श्रृङ्गित्वादेरि**त्यादिना । रूपस्य हि कारणस्य लिङ्गत्वम्, न च गवयसम्बन्धिनः
श्रृङ्गित्वादेरुपमानोत्पत्तौ कारणत्वम्, श्रृङ्गाद्यवयवप्रत्ययस्य गवयावयविप्रत्यय

[^7_pg386]एवोपयोगात् ; सदृशदर्शनं चोपमानस्य कारणम्, न च श्रृङ्गसदृशो गौः—इति
श्लोकत्रयस्यार्थः ॥



तत्र श्रृङ्गादेर्लिङ्गत्वं नास्तीत्याह—**न च श्रङ्गादय इति** । श्रृङ्गित्वादयो
हि वनस्थगवयसमवेताः, सादृश्यविशिष्टश्च गौर्नगर इति अनित्यः शब्दः,
काकस्य कार्ष्ण्यात्—इति तुल्यतेत्यर्थः ॥



अथ गवय एव गोविशिष्टोऽनुमेयः, [^8_pg386]तत्राप्यप्रत्यक्षविरोधेन पक्षेऽभावोऽस्ती
त्याह—**इत्थं चेति** ॥



इदानीं भेदप्रतिपादनस्य स्वतन्त्रोपयोगितामाह—**भिन्नेति** ॥

[^1_pg386]: श्रृङ्गत्वादेः. मा.

[^2_pg386]: न तेषाम्. चौ. मु.

[^3_pg386]: सदृशी सदृशी. चौ. भु.

[^4_pg386]: भ्रान्तज्ञानम्. चौ. मु.

[^5_pg386]: स्मरणान्नाति. चौ/?/. मु.

[^6_pg386]: दृष्टाम्. मा.

[^7_pg386]: इव. मा.

[^8_pg386]: तत्रापि प्रत्यक्षविरोधेन पक्षाभावे सती. मा.

<pb n="386"/>
सादृश्यतोऽग्नयादियुतं कथं नु
प्रत्याययेदित्युपयुज्यते नः ॥ ५२ ॥  

प्रतिनिधिरपि चैवं व्रीहिसादृश्ययोगाद्
भवति तदपचारे यत्र नीवारजातौ ।  
तदपि फलमभीष्टं लक्षणस्योपमायाः

[^1_pg387]प्रतिकृतिरपि गौणैर्बो[^2_pg387]ध्यते यत्र चान्यैः ॥ ५३ ॥  

यदि सुसदृशमन्यल्लभ्यते तत्र मिथ्या
भवति विसदृशत्वान्मन्दसादृश्ययुक्तम् ।  
मतिरपि च तथैव द्रागिवोत्पद्यतेऽस्मिन्
इतरविषयबोधे सत्यपीत्थं च बाधः ॥ ५४ ॥  

<TRAILER>इत्युपमानं समाप्तम्</TRAILER>

अधुना प्रामाण्यप्रतिपादनस्य स्वतन्त्रोपयोगितामाह—**प्रतिनिधिरिति**
त्रिपाद्या । अत्रैवोदाहरणमाह—**प्रतिकृतिरपीति** पादेन । शमीपिष्टः क्रियताम्-
इति यत्र लौकिकायमानप्रयोजनता, तदपेक्षणीयम् ॥



इदानीमापेक्षिकत्वं तस्या दर्शयति—**यदि सुसदृशमन्यदि**त्यर्धेन । भवतु

[^3_pg387]सदृशदर्शनात् सुसदृशस्योपादानम्, तथापि मन्दसादृश्येऽपि सदृशवदवगतिरुत्प-
द्यत एव ; किमिति सा न प्रमाणमित्याह—**मतिरपीति** । विशिष्टाभावे
सुसदृशा च तावत् पूर्वमुपमितिरुत्पद्यते, तदुपादानादेव सिद्धेऽर्थे इतरत्र
पश्चादुत्पन्नापि कृतकेत्यतो बाध्यत इत्यर्थः ॥


<trailer>इति श्रीभट्टोम्बेकविरचितायां तात्पर्यटीकायां
उपमानं समाप्तम्</trailer>

[^1_pg387]: प्रकृतिरपि. मा, चौ. मु.

[^2_pg387]: बाध्यते. मा, चौ. मु.

[^3_pg387]: दर्शनास्सदृशवदेव गतिरुत्पद्यते. मा.

<pb n="387"/>
