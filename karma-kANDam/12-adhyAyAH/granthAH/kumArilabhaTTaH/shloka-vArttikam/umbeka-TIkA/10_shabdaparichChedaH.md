+++
title = "१० शब्दपरिच्छेदः"

+++
अथ शब्दपरिच्छेदः ।

प्रत्यक्षादिषु/?/ वक्तव्यं शब्दमात्रस्य लक्षणम् ।  
तदतित्वरितेनेह किं शास्त्रस्याभिधीयते ॥ १ ॥  

सामान्यलक्षणं [^1_pg351]मुक्त्वा विशेषस्यैव लक्षणात् ।  
न शक्यं केवलं वक्तुमितोऽप्यस्य न वाच्यता ॥ २ ॥  

यच्चोक्तं शब्दविज्ञानादर्थे ज्ञानमितीदृशम् ।  
अविशिष्टं विशिष्टस्य न तच्छास्त्रस्य लक्षणम् ॥ ३ ॥  

प्रवृत्तिर्वा निवृत्तिर्वा नित्येन कृतकेन वा ।  
पुंसां येनोपदिश्येत तच्छास्त्रमभिधीयते ॥ ४ ॥  

अथ शाब्दं प्रमाणम् ॥

“शास्त्रं शब्दविज्ञानादसंनिकृष्टेऽर्थे विज्ञानम्” इति भाष्यम् । तत्र
शास्त्रमिति लक्ष्यनिर्देशः ; शब्दविज्ञानादसन्निकृष्टेऽर्थे विज्ञानमिति लक्षणम् ।
तदसम्बद्धत्वेन दूषयितुमाह वार्तिककारः—**प्रत्यक्षादिष्विति** । प्रत्यक्षानुमान-
शब्दोपमानादिषु व्यभिचारशङ्कायां तन्निवृत्तये शब्दमात्रस्यैव लक्षणं कर्तव्यम् ;
तद्विशेषलक्षणकरणमसम्बद्धम् । तथा च सूत्रकारेण सत्संप्रयोगसूत्रेण प्रत्यक्षमात्र-
स्यैव लक्षणं कृतम्, न तद्विशेषस्य चाक्षुषस्येत्यर्थः ॥



न च शक्येतापि सामान्यलक्षणपरिहारेण विशेषस्य लक्षणं कर्तुमित्याह
—**सामान्यलक्षणमिति** ॥



लक्षणमप्येतद् विशेषस्य न भवतीत्याह—**यच्चेति** । “शब्दविज्ञानाद-
सन्निकृष्टेऽर्थे विज्ञानम्”—इति शब्दमात्रस्यैव लक्षणम्, न तद्विशेषस्य शास्त्र-
स्येत्यर्थः ॥



इदं तु तद्विशेषस्य शास्त्रस्य लक्षणमित्याह—**प्रवृत्तिरिति** ॥

[^1_pg351]: त्यक्त्वा चौ. मु.

<pb n="351"/>

स्वरूपकथनं यत्तु कस्यचित् तत्र दृश्यते ।  
तद्गत्वेन तस्यापि शास्त्रत्वमवगम्यते ॥ ५ ॥  

भावनायां समस्तायां वाक्यादेवोपजायते ।  
प्रवृत्तिर्वा निवृत्तिर्वा तच्छास्त्रं न पदाद्यतः ॥ ६ ॥  

अपरीक्षामिषेणापि लक्षणानि वदन्नयम् ।  
न स्वतन्त्रोपयोगित्वनिरपेक्षाणि जल्पति ॥ ७ ॥  

तत्र यल्लोकवाक्यस्थं कथयेच्छब्दलक्षणम् ।  
वेदं व्याख्यातुकामस्य तन्नातीवोपयुज्यते ॥ ८ ॥  

नन्वेतस्मिन्नपि लक्षणे स्वरूपप्रतिपादकस्य “सोऽरोदीत्” इत्येवमादेर-
शास्त्रत्वमित्याशङ्क्याह—**स्वरूपकथनमिति** । स्वरूपप्रतिपादकस्यापि स्तुतिनिन्दा-
परत्वेन प्रवृत्तिनिवृत्तिप्रतिपादकाङ्गत्वात् शास्त्रत्वम् “विधिना त्वेकवाक्यत्वात्”
इत्यर्थः ॥



एवं तर्हि प्रेरणाप्रतिपादकस्य प्रत्ययस्य स्तुतिनिन्दाप्रतिपादकसहितस्य
भवतु शास्त्रत्वम् ; प्रेर्यविषयविशेषप्रतिपादकस्य तु न प्राप्नोति इत्याशङ्क्याह—
**भावनायामिति** । अनुबन्धद्वयावच्छिन्नायां भावनायां प्रेर्यविषयसमर्पकपदसव्य-
पेक्षस्यैव प्रेरकत्वम् । तदनेन प्रेरणाप्रतिपादकस्य स्तुतिनिन्दाविषयप्रेर्यविषयसापेक्ष-
त्वेन वाक्यस्य शास्त्रत्वमुक्तं भवतीत्यर्थः ॥



एवं दूषिते समर्थयितुमाह—**अपरीक्षामिपेणेति** । अपरीक्षाव्याजेनापि
लक्षणमुच्यमानं चोदनोपदेशशब्दाभ्यां प्रस्तुतस्य तद्विशेषस्यैव शास्त्रस्य व्यभिचार-
वृत्तये लक्षणं कर्तव्यम् ; न शब्दमात्रस्य, अप्रस्तुतत्वात् ॥



गामानय—इत्यादिव्यक्तिस्थस्य शब्दस्य लक्षणमतीव वेदव्याख्यायामनुप-
योगीत्याह—**तत्र यदिति** ॥


<pb n="352"/>

प्रत्यक्षाद्यु[^1_pg353]पयोगन्तु वर्णमात्रादितः[^2_pg353] पुरा ।  
शास्त्रार्थज्ञानवेलायां मत्वा तल्लक्षणं कृतम् ॥ ९ ॥  

यत्ति गामानयेत्यादिवाक्यस्थं शब्दलक्षणम् ।  
तस्य नेहोपयोगोऽस्ति तस्माच्छास्त्रगतं कृतम् ॥ १० ॥  

विशेषश्च न सामान्यमन्तरे[^3_pg353]णापि कश्चन ।  
तस्मात् तमप्युदाहृत्य सामान्यं लक्षयेत् [^4_pg353]स्फुटम् ॥ ११ ॥  

सामान्यरूपमप्येतदधिकाराद् विशिष्यते ।  
चोदना चोपदेशश्च शास्त्रमेवेत्युदाहृतम् ॥ १२ ॥  

प्रत्यक्षलक्षणमपि वेदव्याख्यायामनुपयोगीति न वक्तव्यमित्याशङ्क्याह—
**प्रत्यक्षाद्युप[^5_pg353]योगन्त्विति** । अवगतस्य प्रमाणत्वं वेदस्य ; तदवगमे च—
‘विश्वजिता यजेत स्वर्गकामः प्रकृतिवत्’ इत्यादौ प्रत्यक्षादयः प्रमाणम् ।
अतस्तेषां लक्षणं व्यभिचारनिवृत्तये चोदनालक्षणप्रतिज्ञायामुपयोगि ॥



‘गामानय’ इत्यादिवाक्यगतस्य तु चोदनालक्षणप्रतिज्ञायामुपयोगिता
नास्तीत्याह—**यत्त्विति** ॥



यत् पुनरिदमुक्तम्—सामान्यलक्षणमकृत्वा विशेषलक्षणमशक्यं कर्तुम्
इति, तत्राप्याह—**विशेषश्चेति** । विशेषस्थमेव सामान्यं लक्षयितुं शक्यते ; न
विशेषपरित्यागेन, अप्रतीतेरित्यर्थः ॥



यच्चाप्युक्तम्—लक्षणमप्येतद् विशेषस्य न संभवति इति, तत्राप्याह—
**सामान्यरूपमि**त्यर्धेन । “चोदनालक्षणोऽर्थो धर्मः” इत्यत्र शब्दविशेषार्थ-
विशेषयोः प्रकृतत्वादिह सम्बन्धः ; अत एष लक्षणार्थः—विधायकशब्दविज्ञानात्
कार्येऽर्थे विज्ञानं शास्त्रम् इति । हन्त ! तर्हि ‘चोदना’ इति लक्ष्यनिर्देशः
कर्तव्यः ; किमिदम् “शास्त्रम्” इतीत्याह—**चोदना चोपदेशश्चेति** ॥

[^1_pg353]: उपयोगित्वम्. मा.

[^2_pg353]: नः. मा.

[^3_pg353]: णास्ति. चौ. मु.

[^4_pg353]: सुखम्. चौ. मु.

[^5_pg353]: उपयोगं तु. चौ. मु.

<pb n="353"/>

यथा च चोदनाशब्दो वैदिक्यामेव वर्तते ।  
शब्दज्ञानार्थविज्ञानशब्दौ शास्त्रे तथा स्थितौ ॥ १३ ॥  

प्रत्यक्षाद्यपरीक्ष्यत्वे तदन्तर्गतिहेतुकम् ।  
शास्त्रस्याप्यपरीक्ष्यत्वमनयैव दिशोदितम् ॥ १४ ॥  

तत्रानुमानमेवेदं [^1_pg354]बौद्धवैशेषिकैः [^2_pg354]श्रितम् ।  
भेदः सांख्यादिभिस्त्विष्टो न तूक्तं भेदकारणम् ॥ १५ ॥  

पूर्वसंस्कारयुक्तान्त्यवर्णवाक्यादिकल्पना ।  
विवक्षादि च धूमादौ नास्तीत्येतेन भिन्नता ॥ १६ ॥  

भवति प्रक्रमबलेन विशेषलाभ इत्याह—**यथा चेति** । यथा
“अथातो धर्मजिज्ञासा” इति [^3_pg354]प्रक्रमापेक्षया “चोदनालक्षणोऽर्थो धर्मः” इत्यत्र
चोदनाशब्दो वैदिक्यामेव वर्तते, तथा लक्षणग्रन्थे शब्दविज्ञानार्थविज्ञानशब्दौ
विधायकशब्दकार्यार्थविषयौ द्रष्टव्यावित्यर्थः ॥



यदपि प्रत्यक्षाद्यन्तर्गतत्वेन शास्त्रस्य अव्यभिचारित्वमुक्तम्—“प्रत्यक्षा-
दीनि प्रसिद्धानि प्रमाणानि ; तदन्तर्गतं च शास्त्रम्” इत्यस्मिन् भाष्ये, तदपि
“न स्वतन्त्रोपयोगित्वनिरपेक्षाणि [^4_pg354]जल्पति” इत्यनेनैवाभिप्रायेणेत्याह—<q>प्रत्य-
क्षाद्यपरीक्ष्यत्व इति</q> ॥



ननु [^5_pg354]शब्दविज्ञानादसंनिकृष्टेऽर्थे यद् विज्ञानं तदनुमानमेव, “सदृशात्मनः ।
अप्रत्यक्षस्य सम्बन्धादन्यतः [^6_pg354]प्रतिपत्तितः ॥” इत्यनेन न्यायेन । ततश्च “अनु-
मानं ज्ञातसम्बन्धस्य”—इत्यनेनैवानुमानलक्षणेन लक्षितत्वात् पृथग् लक्षणं न
कर्तव्यमिति चोदयति—**तत्रानुमानमि**त्यर्धेन । ननु भेदः सांख्यादिभिरिष्ट
एव ; तदभिप्रायं पृथग् लक्षणम् ; तत्राह—**भेदः सांख्यादिभिस्त्विष्ट** इत्यर्धेन ॥



ननु पूर्ववर्णजनितसंस्कारविशिष्टस्यान्त्यवर्णस्यार्थप्रतिपादकत्वं विवक्षावशेन;
न तु धूमादयो विवक्षावशेनार्थं प्रतिपादयन्तीत्युक्तमेव भेदकारणम्, किमुच्यते-
“न तूक्तं भेदकारणम्” इति इत्याशङ्क्याह—**पूर्वेति** सपदद्वयेन श्लोकेन ।

[^1_pg354]: बौद्धैर्वैशे.

[^2_pg354]: स्थितम्. मा.

[^3_pg354]: प्रमापे. मा.

[^4_pg354]: निरपेक्षाणि कल्पनीति. मा.

[^5_pg354]: शब्दशा.......अप्र. मा.

[^6_pg354]: प्रतिपत्तेः. मा.

<pb n="354"/>

यैरुक्ता तत्र वैधर्म्यविकल्पसमजातिता ।  
धूमानित्यविषाण्यादिविशेषान्न हि भिन्नता ॥ १७ ॥  

त्रैलक्षण्यपरित्यागो यावन्न प्रतिपाद्यते ।  
तावद् विशेषमात्रेण वदतो जातिता भवेत् ॥ १८ ॥  

यथेष्टविनियोगेन प्रतीतिर्यापि शब्दतः ।  
न धूमादेरितीहापि व्यभिचारोऽङ्गवृत्तिभिः ॥ १९ ॥  

हस्तसंज्ञादयो येऽपि यदर्थप्रतिपादने ।  
भवेयुः कृतसङ्केतास्ते [^1_pg355]तल्लिङ्गमिति स्थितिः ॥ २० ॥  

पुरुषापेक्षितायां च तथैव व्यभिचारिता ।  
पदवैदिकवाक्यानां न सेत्यव्यापिका भवेत् ॥ २१ ॥  

सम्बन्धानुभवश्चायं सोऽन्यत्रापि विलक्षणः ।  
एतस्मिन् पुरुषापेक्षो देशापेक्षो[^2_pg355]ऽग्निधूमयोः ॥ २२ ॥  

सत्यमुक्तम् ; न तु भेदकारणं तदित्याह—**तत्र वैधर्म्येति** शेषेण ।



अनुमानापरित्यागेनैव वैलक्षण्यमात्रमेतत् ; तदनुमानेऽपि प्रतिलिङ्गमस्ती-
त्याह—**धूमानित्ये**त्यर्धेन ॥



सर्वथानुमानाद् भेदं प्रतिपादयता त्रैलक्षण्यपरित्यागो वक्तव्यः ; तमनु-
क्त्वैवैतत् पूर्वमुक्तम् ; कारणमभिधास्यते च यथेष्टविनियोज्यत्वात् इति ; तत् सर्वं
जात्युत्तरमित्याह—**त्रैलक्षण्येति** ॥



नापि यथेष्टविनियोज्यत्वेनानुमानाद् भेदः, यथेष्टविनियोज्यत्वस्यानुमानेऽपि
सद्भावादनैकान्तिकत्वादित्याह—**यथेष्टेति** ॥



विपक्षतां दर्शयति—**हस्तसंज्ञादय इति** ॥



आप्तपुरुषसापेक्षत्वमङ्गवृत्तिभिरेव व्यभिचारणीयमित्याह—<q>पुरुषापेक्षिता-
यामि</q>त्यर्धेन । भागासिद्धताप्यत्रास्तीति दर्शयति—**पदवैदिकवाक्यानामि**त्यर्धेन ।
पदवैदिकवाक्यानां नित्यत्वेनाप्तप्रणीतत्वाभावादित्यर्थः ॥



अपि च, आप्तप्रणीतत्वमविसंवादित्वेन व्याप्तमुपलब्धमिति सम्बन्धोप-
लक्षणपरमेतत् । तस्य चानुमानेऽपि प्रतिलिङ्गं विलक्षणत्वेन भेद इत्याह—
**सम्बन्धेति** श्लोकेन सपादेन ॥

[^1_pg355]: नलिङ्ग. चौ. मु.

[^2_pg355]: पेक्षा. चौ. मु.

<pb n="355"/>

कालाद्यपेक्षया चान्य उक्ता चान्यैरभिन्नता ।  
आप्तवादाविसंवादसामान्यादनुमानता ॥ २३ ॥  

न चापूर्वादिशब्दानां भेदात् सर्वत्र [^1_pg356]भिद्यते ।  
न चेहाश्वादिशब्देभ्यो भेदस्तेषां प्रतीयते ॥ २४ ॥  

न चाप्यज्ञातसम्बन्धं पदं किंञ्चित् प्रकाशकम् ।  
सम्बन्धाननुभूत्यातो न स्यादननुमानता ॥ २५ ॥  

तुल्याकारतयाप्यत्र शब्दज्ञानार्थतद्धियात् ।  
अग्निधूमेष्वदृष्टत्वान्न भेदस्तन्निवारणात् ॥ २६ ॥  

प्रतिबिम्बेष्वनेकान्तो बिम्बं यादृग्घि दर्पणे ।  
तादृङ्मुखादि बुध्यन्ते न चात्राननुमानता ॥ २७ ॥  

अपि च, आप्तवादाविसंवादसामान्येनैव कैश्चिदनुमानत्वमुक्तम् ; तत्
कथं भेदं साधयतीत्याह—**उक्तेति** पादत्रयेण ॥



ननु वैदिकानामपौरुषेयत्वेन तन्नास्तीति कथमनुमानत्वमित्याशङ्क्याह—
**न चापूर्वादिशब्दानामि**त्यर्धेन । [^2_pg356]भवेद् वैदिकानामपौरुषेयत्वेनाप्तवादाविसंवाद-
सामान्याभावेनानुमानाद् [^3_pg356]भेदः, न तावता भेदोऽन्येषामपि भवेदित्यर्थः ॥



अपि च, त एवमाहुः—वैदिकानामपि पौरुषेयत्वादाप्तवादाविसंवाद-
सामान्येनास्त्येव सम्बन्धग्रह[^4_pg356]णमिति नाश्वादिशब्देभ्यस्तेषां भेद इत्याह—<q>न
चेति</q> सार्धश्लोकेन ॥



नापि शब्दार्थतद्बुद्धीनां तुल्याकारत्वेनानुमानाद् भेदः, तन्निराकरणादि-
त्याह—**तुल्याकारतयापीति** । “गोत्वे सास्नादिमद्रूपा” इत्यत्र तुल्याकारत्वस्य
निराकृतत्वादसिद्धत्वं हेतोरित्यर्थः ॥



अभ्युपगम्य सिद्धत्वमनैकान्तिकत्वं दर्शयति—**प्रतिबिम्वेष्विति** ॥

[^1_pg356]: भिन्नता. चौ. मु.

[^2_pg356]: भवदसाध. मा.

[^3_pg356]: दः न कृतं भेदाद. मा.

[^4_pg356]: णमिति । नापि शब्दार्थ. मा.

<pb n="356"/>

प्रत्यक्षता [^1_pg357]यदा तत्र तदान्यैर्व्यभिचारिता ।  
यत्र पादादि बिम्बेन गतानामनुमीयते ॥ २८ ॥  

एकवाक्यात् सकृच्चोक्तान्नाप्यनेकस्य [^2_pg357]तत्क्षणात् ।  
स्याद् विरुद्धावि[^3_pg357]रुद्धस्य बोधादेतस्य भिन्नता ॥ २९ ॥  

लिङ्गस्यापि हि ताद्रूप्यं दृष्टं हेतुविरुद्धयोः ।  
विरोधान्नानुमानं चेत् स्यादनागमतापि ते ॥ ३० ॥  

यत्र चैकार्थता वाक्ये तत्र स्यादनुमानता ।  
सकृदुच्चरिते [^4_pg357]वाक्ये विवक्षैकैव दृश्यते ॥ ३१ ॥  

अथापि तत्र प्रत्यक्षत्वेन सपक्षत्वम्, तथाप्यत्रानैकान्तिकत्वमित्याह—
**प्रत्यक्षतेति** । तत्र गतानामिति परोक्षविषयत्वेनानुमानविषयत्वं दर्शयति ॥



नाप्येकस्य वाक्यस्य सकृदुच्चारितस्यैकस्मिन् क्षणे [^5_pg357]विरुद्धानेकार्थ-
प्रतिपादकत्वेनानुमानाद् भेदः शब्दस्येत्याह—**एकवाक्यादिति** ॥



कस्मादित्याह—**लिङ्गस्यापी**त्यर्धेन । हेतुभूतस्यापि लिङ्गस्य शिंशपादेर-
विरुद्धानेकार्थप्रतिपादकत्वम् । नित्यः शब्दः कृतकत्वात्—इति विरुद्धस्यापि
विरुद्धानेकार्थम्, वस्तुतस्तु विपर्ययमेवैंकं साधयतीत्यर्थः । अथ विरुद्धानेकार्थप्रति-
पादकस्यानुमानाभासत्वेनाविपक्षता, हन्त ! तर्हि विरुद्धार्थप्रतिपादकस्य शब्दस्या-
प्यागमाभासत्वेन [^6_pg357]न अनुमानात् प्रमाणान्तरतेत्याह—**विरोधादि**त्यर्धेन ॥



भागासिद्धश्चायं हेतुरिति दर्शयति—**यत्र चैकार्थते**त्यर्धेन । अनेकार्थ-
स्यापि ‘श्वेतो धावति’ इत्येकस्मिन्नुच्चारणे एकार्थप्रतिपादकत्वमित्यसिद्धतां
दर्शयति—**सकृदि**त्यर्धेन ॥

[^1_pg357]: तदाप्यत्र. चौ. मु.

[^2_pg357]: क्षणम्. चौ. मु.

[^3_pg357]: रुद्धार्थे बोधात्. मा.

[^4_pg357]: चास्मिन. चौ. मु.

[^5_pg357]: Omitted. विरुद्धा. मा.

[^6_pg357]: Omitted. न. मा.

<pb n="357"/>

यस्त्वनिर्द्धारितार्थानामनेकप्रतिभोद्भवः ।  
स लिङ्गेऽप्यस्फुटे दृष्टस्तस्मान्नैतेन भिद्यते ॥ ३२ ॥  

दृष्टान्तानभिधानं च धूमादौ व्यभिचारितम् ।  
प्रसिद्धत्वाद्धि तत्रापि न दृष्टान्तोऽभिधीयते ॥ ३३ ॥  

अनभ्यस्ते त्वपेक्षन्ते शब्दे [^1_pg358]सम्बन्धिनः स्मृतिम् ।  
अत्र प्रयुक्त इत्येवं [^2_pg358]बुध्यते हि चिरात् क्वचित् ॥ ३४ ॥  

[^3_pg358]परोक्ता हेतवश्चात्र नाभेदस्य निवारिताः ।  
शब्दानुमानयोरैक्यं धूमादग्न्यनुमानवत् ॥ ३५ ॥  

अन्वयव्यतिरेकाभ्यामेकप्रत्यक्षदर्शनात् ।  
सम्बन्धपूर्वकत्वाच्च प्रतिपत्तिरितो यतः ॥ ३६ ॥  

यस्तु प्रकरणाद्यपरामर्शेनानेकार्थप्रतिभोद्भवः, स लिङ्गेऽप्यस्फुटे दृष्ट इत्यनै-
कान्तिकत्वान्नैतेनापि भिद्यत इत्याह—**यस्त्विति** ।



नापि दृष्टान्तनिरपेक्षार्थप्रतिपादकत्वेन प्रत्यक्षवच्छब्दस्यानुमानाद् भेदः,
अभ्यस्तसम्बन्धस्यानुमानेऽपि सद्भावादनैकान्तिकोऽयमित्याह—<q>दृष्टान्तानभि-
धानमिति</q> ॥



अनभ्यस्तसम्बन्धे[^4_pg358] तु शब्देऽप्यपेक्ष्यत इत्यसिद्धोऽयं हेतुरिति दर्शयति—
**अनभ्यस्ते त्विति** ॥



तस्माद् यद्यत् सांख्यादिभिर्भेदकारणमुक्तम्, तदीदृशम् ; परोक्ताभेद-
हेतुनिराकरणमपि न तैः कृतमिति दर्शयति श्लोकत्रयेण—**परोक्ता** इत्यादिना ।
शब्दानुमानयोरिति धर्मिनिर्देशः, ऐक्यमिति साध्यो धर्मः, धूमादग्न्यनुमानवदिति
दृष्टान्तः, अन्वयव्यतिरेकाभ्यमेकप्रत्यक्षदर्शनात् सम्बन्धपूर्वकत्वाच्चेति हेतुत्रयम् ।
प्रतिपत्तिरितो यतः—इति च प्रत्येकमनुषज्यते । प्रत्यक्षान्यप्रमाणत्वादित्यादि
चात्रैव साध्ये हेतु चतुष्टयम् ॥

[^1_pg358]: शब्दसम्बन्धिनः. मा.

[^2_pg358]: बुध्यन्ते. चौ. मु.

[^3_pg358]: परोक्षाः. मा.

[^4_pg358]: सम्बन्धस्तु. मा.

<pb n="358"/>

प्रत्यक्षान्यप्रमाणत्वात् तददृष्टार्थबोधनात् ।  
सामान्यविषयत्वाच्च त्रैकाल्यविषयाश्रयात् ॥ ३७ ॥  

कैश्चिन् मीमांसकैरुक्तो भेदोऽस्य[^1_pg359] विषयान्तरात् ।  
पूर्वाभ्यां ह्यपरिच्छिन्ने शास्त्रमर्थे प्रवर्तते ॥ ३८ ॥  

तत्रापि नागमत्वं स्यात् पुरुषोक्तेस्तथास्तु चेत् ।  
प्रत्ययः किंनिमित्तोऽर्थे वक्तृबुद्धेः कुतो न्वसौ ॥ ३९ ॥  

न शब्दार्थस्य सा लिङ्गं न शब्दोऽस्याः कथञ्चन ।  
विशेषो गम्यते ताभ्यां न चैतस्यानुमेयता ॥ ४० ॥  

अन्ये तु मीमांसका एव विषयान्तरत्वेन शास्त्रस्यानुमानात् भेदं वर्ण-
यन्ति—सम्बन्धग्रहणासापेक्षत्वेन प्रत्यक्षानुमानप्रतीतोऽर्थोऽनुमानस्य विषयः;
सास्त्रस्य तु प्रत्यक्षानुमानाभ्यामप्रतीतः कार्यरूपोऽर्थो विषयः [^2_pg359]इति । तदेतदाह—
**कैश्चिदिति** ॥



तदेतद् दूषयितुमाह पूर्वपक्षवादी—<q>तत्रापि नागमत्वं स्यात् पुरु-
षोक्तेरिति</q> । भवतु शास्त्रस्य विषयान्तरतो[^3_pg359]ऽन्यप्रमाणत्वम्, पौरुषेयस्य तु वाक्यस्य
विषयान्यत्वाभावेन प्रमाणान्तरत्वाभावादप्रामाण्यप्रसङ्ग इत्यभिप्रायः । पौरुषेयस्या-
प्यनुमानत्वेन प्रामाण्यं भविष्यतीति नैव प्रमाणान्तरत्वेऽपि [^4_pg359]नः क्षतिरिति चैदि-
त्याह—**तथास्तु चेदिति** । विषयान्यत्वाभावेन प्रमाणान्तरत्वाभावाद् वक्ष्यमाणे-
नैव न्यायेनानुमानत्वाभावादप्रामाण्यमित्याह—**प्रत्ययः किंनिमित्तोऽर्थ इति** ।
इतरोऽनुमानाभिप्रायेणाह—**वक्तृबुद्धेरिति** । वाक्याद् वक्तृबुद्धिः प्रतीयते ;
ततोऽर्थतत्त्वावसाय इत्यर्थः । एवमुक्ते सति पूर्वपक्षवादी स्वाभिप्रायं प्रकटयति—
**कुतो न्वसाविति** ॥



अवगता हि वक्तृबुद्धिः शब्दार्थतथात्वावगतौ लिङ्गम् ; न च तदवगतौ
किञ्चिल्लिङ्गान्तरमुपलभामह इत्याह—**न शब्दार्थस्येति** । सम्बन्धग्रहणसापेक्षत्वेन

[^1_pg359]: अत्र. चौ. मु.

[^2_pg359]: Omitted.

[^3_pg359]: तो न प्रमाणम्. मा.

[^4_pg359]: न इति चोदित्याह. मा.

<pb n="359"/>

तेन वक्तुरभिप्राये प्रत्यक्षाद्यनिरूपिते ।  
पुरुषोक्तिरपि श्रोतुरागमत्वं प्रपद्यते ॥ ४१ ॥  

न चाप्यननुमेयत्वमागमार्थस्य शक्यते ।  
लिङ्गं हि शब्द एवास्य धूमोऽग्नेरिव कल्प्यते ॥ ४२ ॥  

न चाप्यननुमेयत्वात् प्रमाणान्तरगम्यता ।  
रूपस्याश्रावणत्वेन न ह्यप्रत्य[^1_pg360]क्षगम्यता ॥ ४३ ॥  

[^2_pg360]एवं स्थिते स्वयूथ्या नः केचिन्नाति[^3_pg360]प्रयत्निनः ।  
अनुमानविशेषोऽयमीदृग् धर्मस्य बोधकः ॥ ४४ ॥  

सामान्यविषयमनुमानम्, वक्तृबुद्धेरर्थतथात्वस्य च विशेषात्मकत्वान्नानुमानविष-
यत्वमिति पूर्ववाद्यभिप्रायः ॥



तेनावश्यं पौरुषेयस्य वाक्यस्य वक्तृबुद्धौ वाक्यार्थतथात्वे वा प्रामाण्य-
मभ्युपगन्तव्यम् ; न च तदुक्तेन न्यायेनानुमानम् । नापि भवत्पक्षे विषयान्य-
त्वाभावेन प्रामाणान्तरमित्याह—**तेन वक्तुरभिप्राय इति** ॥



अपि च, शब्दलिङ्गजमनुमानं कार्यार्थग्राहकं धूम इवाग्नेरित्याह—
**चांप्यननुमेयत्वमिति** ॥



न चार्थात्मकलिङ्गाभावेन प्रमाणान्तरप्रमेयत्वं कार्यस्य, शब्दात्मकलिङ्ग-
सद्भावात् यथा श्रोत्रेन्द्रियग्राह्यत्वाभावेऽपि रूपस्य न प्रमाणान्तरप्रमेयत्वं चक्षुर्ग्रा-
ह्यत्वेन प्रत्यक्षतैवेत्याह—**न चेति** । तदेवमुक्तेन प्रकारेण न प्रमाणान्तरत्वम् ।
अनुमानान्तर्गतस्य च तल्लक्षणेनैव लक्षितत्वात् पृथग् [^4_pg360]लक्षणमवचनीयमिति ॥



एवं प्राप्ते उच्यते—**एवं स्थित** इत्यादिना । केचिदेवं समर्थयन्ति—
शब्दविज्ञानादसंनिकृष्टेऽर्थे यद् विज्ञानं तदनुमानमेव । शब्दलिङ्गजस्यैवानुमान-
विशेषस्य कार्येऽर्थे प्रामाण्यं प्रतिज्ञातम् “चोदनालक्षणोऽर्थो धर्मः” इति ; अत्र
प्रतिज्ञार्थे न काचित् क्षतिरित्यर्थः ॥

[^1_pg360]: क्षतेष्यते. चौ. मु.

[^2_pg360]: एवं सति. चौ. मु.

[^3_pg360]: प्रपञ्चिनः. चौ. मु.

[^4_pg360]: लक्षणमेवचनीय. मा.

<pb n="360"/>

भविष्यत्यर्थरूपं तु लिङ्गं धर्मे निराकृतम् ।  
संज्ञानुमानतेच्छा तु न दुष्येदागमेऽपि नः ॥ ४५ ॥  

लक्षणेन त्वभिन्नत्वं यदि शब्दानुमानयोः ।  
वेदज्ञानाप्रमाणत्वं स्यादतल्लक्षणत्वतः ॥ ४६ ॥  

आप्तवादाविसंवादसामान्यान्नृवचस्सु हि ।  
लक्षणेनानुमानत्वात् प्रामाण्यं सिद्धिमृच्छति ॥ ४७ ॥  

वेदे त्वाप्तनराभावात् सम्बन्धानुभावाद् ऋते ।  
लक्षणं नानुमानस्येत्यप्रामाण्यं प्रसज्यते ॥ ४८ ॥  

नन्वेकदेशसत्यत्वात्[^1_pg361] तस्य स्यादनुमानता ।  
वेदत्वादग्निहोत्रादौ वायुक्षेपिष्ठवाक्यवत् ॥ ४९ ॥  

नादित्ययूपेऽनैकान्तात् तद्वद् वा गौणता भवेत् ।  

लक्षणैक्याभ्युपगमेन तु शाब्दानुमानयोरैक्याभ्युपगमे वेदस्यातल्लक्षण-
त्वेनाप्रामाण्यप्रसङ्ग इत्याह—**लक्षणेनेति** ॥



किं पुनस्तल्लक्षणम्, कथं च तद्वेदे नास्तीत्याह—**आप्तवादेति** श्लोक-
द्वयेन । आप्तवादत्वमविसंवादित्वेन व्याप्तमुपलब्धम् । लौकिकेषु च तत्सद्भावात्
भवत्वनुमानत्वेनैव प्रामाण्यम् ; वेदस्य त्वपौरुषेयतया सम्बन्धग्रहणाभावादप्रामाण्य-
प्रसङ्ग इत्यर्थः ॥



ननु लक्षणैक्येनापि शाब्दस्यानुमानत्वे सति किमित्यप्रामाण्यं वेदस्य ?
अनुमानत्वेनैव कार्येऽर्थे वेदस्य प्रामाण्यं भविष्यति । एवं हि तत्र सम्बन्धग्रहणं
वायुक्षेपिष्ठत्वादिषु वेदैकदेशत्वं सत्यत्त्वेन व्याप्तमुपलब्धम् ; विध्युद्देशादिषु
तदुपलभ्यमानं सत्यतां साधयतीत्याह—**नन्वेकदेशसत्यत्वादिति** ॥



तदनुपपन्नमित्याह—**नादित्ययूपेऽनैकान्तादिति** । “आदित्यो यूपः”
इत्यसत्येऽपि वेदैकदेशत्वदर्शनादनैकान्तिकत्वमित्यर्थः । अथ तत्रास्त्येव गुणवादेन

[^1_pg361]: सत्यत्वे. चौ. मु.

<pb n="361"/>

[^1_pg362]पातः प्रत्यनुमानानामेवं पूर्वोक्तया दिशा ॥ ५० ॥  

तस्माल्लक्षणभेदेन यदि शब्दप्रमाणता ।  
समा लोके च वेदे च सिद्धा वेदप्रमाणता ॥ ५१ ॥  

तेन चाप्तोपदेशत्वं न स्यादागमलक्षणम् ।  
नाप्तस्य सम्भवो वेदे लोके नास्मात् प्रमाणता ॥ ५२ ॥  

पुरस्ताद् वर्णितं ह्येतत् तस्माच्छब्देन या मतिः ।  
तस्याः स्वतःप्रमाणत्वं न चेत् स्याद् दोषदर्शनम् ॥ ५३ ॥  

अनुमानेन चैतस्य प्रामाण्यं केवलं समम् ।  
पदे तावत् कृतो यत्नः [^2_pg362]परैरित्यत्र वर्ण्यते ॥ ५४ ॥  

कार्येऽर्थे प्रामाण्यमिति [^3_pg362]सपक्षता, एवं तर्हि [^4_pg362]विरुद्धता वास्तु हेतोरित्याह—<q>तद्वदा
गुणता भवेदिति</q> । तदेवमुद्धावनीयम्—गौणेऽर्थे विध्युद्देशस्य प्रामाण्यम्, वेदैक-
देशत्वादिति “आदित्यो यूपः” इत्यादिवत् इति । “स्वर्गयागादिसम्बन्धविष-
याश्चोदना मृषा” इत्यनेनैव न्यायेन पूर्वोक्तेन सप्रतिसाधनता वक्तव्येत्याह—
**पात** इत्यर्धेन ॥



तस्मात् प्रमाणान्तरत्वेनैव शब्दप्रामाण्ये सति वेदस्य प्रामाण्यम्, नान्यथे-
त्याह—**तस्मादिति** ॥



प्रमाणान्तरत्वेऽपि वाप्तप्रणीतत्वान्न प्रामाण्यमभ्युपगन्तव्यम्, तथैव वेद-
स्याप्रामाण्यप्रसङ्गादित्याह—**तेन चेति** पादत्रयेण ।



यत्राप्याप्तप्रणीतत्वं संभवति तत्रापि स्वत एव प्रामाण्यम्, आप्तप्रणीतत्वस्य
दोषाभावे व्यापारादित्युक्तम् ; तदाह—**लोक** इति सपादश्लोकेन ॥



एवं भेदप्रतिपादनस्य चोदनाप्रामाण्यसिद्धिं प्रयोजनमभिधाय इदानीं भेदं
प्रतिपादयितुमाह—**अनुमानेने**त्यर्धेन । प्रमाणतया शब्दानुमानयोरैक्यम् ; वस्तु-
तस्तु विषयभेदेन सामग्रीभेदेन च प्रत्यक्षवच्छाब्दमनुमानाद् भिन्नमेव । तत्र
पदात्मकस्य सत्यप्यप्रमाणत्वे परैरनुमानत्वेनाभ्युपगतत्वाद् भेदं प्रतिपादयति—
**पद** इत्यर्धेन ॥

[^1_pg362]: नातः. मा, चौ. मु.

[^2_pg362]: परैरन्यत्र मा.

[^3_pg362]: सपक्षत एवम्. मा.

[^4_pg362]: भक्ततावायुहेतोः. मा.

<pb n="362"/>

विषयोऽन्यादृशस्तावद् दृश्यते लिङ्गशब्दयोः ।  
सामान्यविषयत्वं[^1_pg363] हि पदस्य स्थापयिष्यते[^2_pg363] ॥ ५५ ॥  

[^3_pg363]धर्मी धर्मविशिष्टश्च लिङ्गीत्येतच्च साधितम् ।  
न तावदनुमानं हि यावत् तद्विषयं हि[^4_pg363] तत् ॥ ५६ ॥  

सामान्यादतिरिक्तं तु शाब्दे वाक्यस्य गोचरः ।  
सामर्थ्यादनुमेयत्वादश्रुतेऽपि पदान्तरे ॥ ५७ ॥  

संख्यादिमान् पदार्थश्चेन्न तावत् सोऽव्ययादिषु ।  
यत्रापि ते प्रतीयन्ते तत्र व्यक्तेर्विशेषणम् ॥ ५८ ॥  

तत्रापि विषयभेदेन तावद् भेदमाह—**विषय** इति श्लोकद्वयेन ।
सामान्यमात्रं हि पदस्य विषय इत्याकृत्यधिकरणे स्थापयिष्यामः । प्रसिद्धधर्म-
विशिष्टश्च धर्मी लिङ्गस्य विषय इत्येतत् साधितम्—“एकदेशविशिष्टश्च धर्म्ये-
वात्रानुमीयते” इत्यत्र, “असिद्धेनैकदेशेन गम्यः सिद्धेन बोधकः”—इत्यत्र च ॥



यत्तु सामान्यातिरिक्तं संसर्गादि प्रतीयते, तत् सामर्थ्यप्रकरणादिलभ्यपद-
समभिव्याहारात्मकस्य वाक्यस्य विषय इत्याह—**सामान्यादिति** ॥



ननु पदस्यापि संख्यादिविशिष्टपदार्थविषयत्वादसिद्धोऽयं हेतुः—विषय-
भेदादिति चोदयति—**संख्यादिमान् पदार्थश्चेदिति** । तत्र परिहारमाह—<q>न
तावत् सोऽव्ययादिष्विति</q> । भुक्त्वा[^5_pg363] इत्यादिषु “अलिङ्गमसंख्यमव्ययम्” इति
स्मरणात् अप्रतीते[^6_pg363]श्चेति । यत्रापि—“पशुना यजेत”—इत्यादिषु प्रतीतिः,
तत्राप्याश्रयाश्रयिभावेन व्यक्तेः ऐदमर्थ्येन पदान्तरोपात्तस्य भावार्थस्य विशेषणमिति
वक्ष्यामः—“शब्दवत्तूपलभ्यते”—इत्यत्रेत्याह—**यत्रापि त इति** ।

[^1_pg363]: त्वं च. चौ. मु.

[^2_pg363]: ष्यति. चौ. मु.

[^3_pg363]: धर्माधर्म. चौ. मु.

[^4_pg363]: षयं न तत्. चौ. मु.

[^5_pg363]: भुङ्क्तेत्यादिषु. मा.

[^6_pg363]: स्मरणादप्रतीति चेति. मा.

<pb n="363"/>

पदान्तराभिधेयस्य तादर्थ्याच्च क्रियात्मनः ।  
वाक्यार्थेऽपि पदं यत्र गोमदादि प्रयुज्यते ॥ ५९ ॥  

सत्यप्यत्र विशिष्टे सिद्धत्वानैव पक्षता ।  
तावानेव हि तत्रार्थो यः पूर्वमवधारितः ॥ ६० ॥  

भेदबुद्धेश्च वैषम्यं प्रकृतिप्रत्ययार्थयोः[^1_pg364] ।  
विशेषणविशेष्यार्थस्वातन्त्र्यग्रहणं न च ॥ ६१ ॥  

विशेष्यपूर्विका तत्र बुद्धिश्चात्र विपर्ययः ।  
अथ शब्दोऽर्थवत्त्वेन पक्षः कस्मान्न कल्प्यते ॥ ६२ ॥  

ननु मत्वन्तस्य विशिष्टविषयत्वेन विषयभेदादिति भागाप्तिद्धोऽयं हेतु-
रित्याशङ्क्याह—**वाक्यार्थेऽपि** इत्यर्धत्रयेण । प्रसिद्धधर्मविशिष्टो हि धर्मी लिङ्गस्य
विषयः गोमानित्येवमादिषु त्विदानीं धर्मिणोऽप्यसिद्धत्वं सम्बन्धग्रहणकाले च
द्वयोरपि सिद्धेतेत्यर्थः ॥



एवं तावदभ्युपगम्य विशिष्टविषयत्वमसिद्धत्वेन विषयभेदः साधितः ।
इदानीं विशिष्टविषयतैव नास्तीत्याह—**भेदबुद्धेरि**त्यर्धेन । विशिष्टविषयता हि
लिङ्गस्य ; गोमान् इत्येवमादिषु तु प्रकृतिप्रत्ययोर्विशेषणविशेष्यमात्रविषयत्वेन नैक-
स्यापि विशिष्टविषयतेत्यर्थः ।



अपि च, विविक्तावगतयोर्विशेष्यप्रतिपत्तिपूर्विका[^2_pg364] लिङ्गाद् विशिष्टावगतिः,
पदात्तु विशिष्ट एव सम्बन्धग्रहणात् विशेषणप्रतिपत्तिपूर्विकेत्याह—<q>विशेषणविशे-
ष्येति</q> । अनेनापि प्रकारेण विषयभेद एव प्रतिपादितः । अथ गोशब्दस्यात्मै-
वार्थविशिष्टः कस्माद् विषयो न भवति ? तथोक्तम्—“देशस्याग्नियुक्तस्य धूम-
स्यान्यैश्च कल्पिता” इति चोदयति—**अथ शब्दोऽर्थवत्त्वेने**त्यर्धेन ॥



अत्रापि दूषणमाह—**प्रतिज्ञार्थेति** द्वाभ्यां श्लोकाभ्याम् । अर्थविशिष्टतया

[^1_pg364]: यात्मनोः. मा.

[^2_pg364]: पूर्वकात्. मा.

<pb n="364"/>

प्रतिज्ञार्थैकदेशो हि हेतुस्तत्र प्रसज्यते ।  
पक्षे धूमविशेषे हि सामान्यं हेतुरिष्यते ॥ ६३ ॥  

शब्दत्वं गमकं नात्र गोशब्दत्वं निषेत्स्यते ।  
व्यक्तिरेव विशेष्यातो हेतुश्चैका प्रसज्यते ॥ ६४ ॥  

भवेद् व्यञ्जकभेदाच्चेन्न त्वेवं प्रत्ययोऽस्ति नः ।  
कथं [^1_pg365]चार्थविशिष्टत्त्वं न तावद् देशकालतः ॥ ६५ ॥  

तत्प्रतीतिविशिष्टश्चेत् परं किमनुमीयते ।  
न प्रत्यायकशक्तिश्च विशेषस्यानुमीयते ॥ ६६ ॥  

विशेषाणां न शक्तिर्हि सैकदेशेऽग्निजातिवत् ।  
सामान्यस्यैव शक्तत्वं पक्षो हेतुः स एव च ॥ ६७ ॥  

गोशब्दव्यक्तेः पक्षत्वे गोशब्दव्यक्तेरेव लिङ्गत्वं स्यात् गो[^2_pg365]शब्दत्वशब्दत्वयोर्वा ? न
तावद्[^3_pg365] गोशब्दव्यक्तेरेव लिङ्गत्वम्, प्रतिज्ञार्थैकदेशत्वेनासिद्धत्वात् । नापि गोश-
ब्दत्वशब्दत्वयोः, असिद्धानैकान्तिकत्वाभ्याम् । धूमविशेषे तु धर्मित्वे सामान्यस्य
लिङ्गत्वमुक्तमित्यभिप्रायः ॥



नापि गोशब्दव्यक्तेरेव तद्रूपाव्यवच्छदेन धर्मित्वमनवच्छिन्नायास्तु लिङ्ग-
त्वम्, अनवच्छिन्नायाः सम्बन्धग्रहणाभावेनाप्रतिपादकत्वादित्याह—<q>भवेद् व्यञ्ज-
कभेदादि</q>त्यर्धेन । अपि च, अर्थविशिष्टस्य वा शब्दस्य पक्षत्वं स्यात्, अर्थ-
प्रतीतिविशिष्टस्य वा ? न तावदर्थस्य विशेषणत्वम्, तद्देशादावसद्भावात् ; नाप्य-
प्रतीतेः, लिङ्गव्यापाराभावात् । सम्भवे वा परं किमनुमेयमित्याह—**कथमिति** ।
अत एव न द्रुतादिभेदेनार्थप्रत्यायनशक्तिविशिष्टतया शब्दस्य[^4_pg365] पक्षत्वम् [^5_pg365]द्रुता-
द्यनुगतस्य लिङ्गत्वम्, [^5_pg365]द्रुताद्यवच्छिन्नस्य सम्बन्धग्रहणाभावेनाशक्तत्वादित्याह—
**न प्रत्यायकशक्तिरिति** । वैधर्म्यदृष्टान्तत्वेनोपादानम् यथा प्रतिदेशमग्निजातिरेका,
नैवं विशेषाणां शक्तिरेकेत्यर्थः । [^6_pg365]द्रुताद्यनुगतस्य तु रूपस्य सम्बन्धग्रहणसद्भावा-
च्छक्तत्वेन पक्षत्वे हेत्वन्तराभावेन तस्यैव हेतुत्वेऽस्त्येव प्रतिज्ञार्थैकदेश-
तेत्याह—**सामान्यस्ये**त्यर्धेन ॥

[^1_pg365]: चास्य विशि. चौ. मु.

[^2_pg365]: गोत्वशब्दत्वयोः मा.

[^3_pg365]: तावल्लिङ्गात् शब्द. मा.

[^4_pg365]: शब्दव्यपेक्षत्वम्. मा.

[^5_pg365]: भूताद्यनु. मा.

[^6_pg365]: श्रुताद्य. मा.

<pb n="365"/>

तस्मादर्थविशिष्टस्य न शब्दस्यानुमेयता ।  
कथं च पक्षधर्मत्वं शब्दस्येह निरूप्यते ॥ ६८ ॥  

न क्रियाकर्तृसम्बन्धाद् ऋते सम्बन्धनं क्वचित् ।  
राजा भर्ता मनुष्यस्य तेन राज्ञः स उच्यते ॥ ६९ ॥  

वृक्षस्तिष्ठति शाखासु ता वा तत्रेति तस्य ताः ।  
देशेऽग्निमति धूमस्य कर्तृत्वं भवनं प्रति ॥ ७० ॥  

कार्यकारणभावादौ क्रिया सर्वत्र विद्यते ।  
न चानवगताकारः सम्बन्धोऽस्तीति गम्यते ॥ ७१ ॥  

न चास्त्यसति सम्बन्धे षष्ठीतत्पुरुषोऽपि वा ।  
तस्मान्न पक्षधर्मोऽयमिति शक्या निरुपणा ॥ ७२ ॥  

निवृत्तेऽन्यत्र सम्बन्धे येऽपि तद्विपयात्मना ।  
वदेयुः पक्षधर्मत्वं शब्दस्यानुपलब्धिवत् ॥ ७३ ॥  

व्यवहितमुपसंहरति—**तस्मादि**त्यर्धेन । एवं प्रत्यक्षवद् विषयभेदेनानु-
मानाच्छब्दस्य भेदं प्रतिपाद्येदानीं प्रत्यक्षवदेव सामग्रीभेदेनापि भेदं प्रदर्शयितुमाह
श्लोकत्रयेण—**कथं चेत्यादिना** । अर्थधर्मता हि शब्दस्य क्रियाकारकसंबन्धेन
वा स्यात् स्वस्वामिभावादिशेषरूपेण वा ? तत्रोभयोरपि नित्यत्वेन क्रियाकारकलक्षणः
सम्बन्धः तज्जन्यत्वाच्च तदभावे शेषलक्षणोऽपि नास्तीति । तदुक्तम्—“सम्बन्धः
कारकेभ्योऽन्यः क्रियाकारकपूर्वकः” इति श्लोकत्रयस्यार्थः ।



उभयरूपव्यतिरेकेण सम्बन्धाभावेन वृत्तिवाक्ययोरुभयोरप्यभाव इत्याह—
**न चेति** । उपसंहरति—**तस्मादि**त्यर्धेन ॥



यैरप्युक्तम्—विनापि क्रियाकारकभावादिना सम्बन्धेन विषयविषयिभावेन
शब्द[^1_pg366]स्यार्थधर्मत्वं भविष्यति यथा घटाभावे साध्ये घटानुपलब्धेः पक्षधर्मत्वमिति,
तद्दर्शयति—**निवृत्तेऽन्यत्रेति** ॥

[^1_pg366]: स्यार्थसधर्म.

<pb n="366"/>

तैरप्येतन्निरूप्यं तु शब्दस्तु[^1_pg367] विषयः कथम् ।  
न तद्देशादिसद्भावो नाभिमुख्यादि तस्य च[^2_pg367] ॥ ७४ ॥  

तस्मा[^3_pg367]दुर्त्थापयत्येष यतोऽर्थविषयां मतिम् ।  
ततस्तद्विषयः शब्द इति धर्मत्वकल्पना ॥ ७५ ॥  

तत्र वाचकतायां [^4_pg367]वः सिद्धायां पक्षधर्मता ।  
न प्रतीत्यङ्गतां गच्छेन्न चैवमनुमानता ॥ ७६ ॥  

गमकत्वाच्च धर्मत्वं धर्मत्वाद् गमको यदि ।  
स्यादन्योन्याश्रयत्वं [^5_pg367]तु तस्मान्नैषापि कल्पना ॥ ७७ ॥  

न चागृहीतसम्बन्धः[^6_pg367] स्वरूपव्यतिरेकतः ।  
शब्दं [^7_pg367]जानाति येनात्र पक्षधर्ममतिर्भवेत् ॥ ७८ ॥  

तत्राप्याह—**तैरप्येतदिति** । अर्थविषयता हि शब्दस्य समानदेशत्वेन वा
स्यात् समानकालत्वेन वा ? न तावत् समानदेशत्वम् ; “मुखे हि शब्दमुपलभामहे
भूमावर्थम्”—इति वक्ष्यामः । नापि समानकालत्वम्, युधिष्ठिराभावेऽपि युधि-
ष्ठिरशब्दप्रयोगसद्भावात् । नित्यत्वविभुत्वाभ्यामप्युच्यमाने सर्वस्य सर्वत्र गमकत्वं
स्यात् ; अर्थाभिमुख्यं तु शब्दस्य दूरोत्सारितमेवेत्यर्थः ॥



अर्थविषयप्रतीत्युत्पादकत्वेन शब्दस्य विषयविषयिभावेनार्थधर्मत्वप्रतिपत्ता-
वनङ्गत्वेन नानुमानत्वमित्याह—**तस्मादिति** द्वयेन । पक्षधर्मत्वमुखेन यद्विज्ञान-
मुत्पद्यते तदनुमानमिति तार्किकस्थितिः । अर्थप्रतिपत्त्युत्तरकालं तु विषयत्वेन पक्ष-
धर्मत्वं न प्रतीतावङ्गमिति श्लोकद्वयस्यार्थः ॥



तत्र बुध्युत्पादकत्वेन तद्विषयत्वात् पक्षधर्मत्वमिति इतरेतराश्रयत्वं प्राप्नोति;
गमकत्वेन तद्विषयत्वात् पक्षधर्मत्वम्, पक्षधर्मत्वाच्च गमकत्वमिति दर्शयति—
**गमकत्वाच्चेति** ॥



इतश्च, अन्वयव्यतिरेक[^8_pg367]व्यतिरिक्तरूपं पक्षधर्मत्वं शब्दस्य नास्ति ; यदि
स्यादगृहीतसम्बन्धोऽपि शब्दस्वरूपस्य व्यतिरेकमाधिक्यमर्थधर्मतां प्रतिपद्येत ।
शब्दस्वरूपमात्रामेव तु प्रतिपद्यते, नार्थधर्मत्वमित्याह—**न चागृहीतसम्बन्ध इति** ॥

[^1_pg367]: शब्दस्तद्विषयः. चौ. मु.

[^2_pg367]: वा. चौ. मु.

[^3_pg367]: दुत्पादय. चौ. मु.

[^4_pg367]: च. चौ. मु.

[^5_pg367]: हि. चौ. मु.

[^6_pg367]: सम्बन्धाः. चौ. मु.

[^7_pg367]: जानन्ति. चौ. मु.

[^8_pg367]: Omitted. व्यतिरेक. मा.

<pb n="367"/>

न च स्वरूपमात्रेण धूमादेः पक्षधर्मता ।  
न चापि धूमसम्बन्धमपेक्ष्यैषा प्रवर्तते[^1_pg368] ॥ ७९ ॥  

धूमवानयमित्येवमपूर्वस्यापि जायते ।  
पक्षधर्ममतिस्तेन भिद्येतोत्तरलक्षणात् ॥ ८० ॥  

न त्वत्र पूर्वसम्बन्धादधिका पक्षधर्मता ।  
न चार्थप्रत्ययात् पूर्वमित्यनङ्गमियं भवेत् ॥ ८१ ॥  

न च धर्मी गृहीतोऽत्र येन तद्धर्मता भवेत् ।  
पर्वतादिर्यथा देशः प्राग्धर्मत्वावधारणात् ॥ ८२ ॥  

यश्चात्र कल्प्यते धर्मी प्रमेयोऽस्य स एव नः ।  
न चानव[^2_pg368]गते तस्मिंस्तद्धर्मत्वावधारणा ॥ ८३ ॥  

साध्यधर्मिधर्मता च पक्षधर्मत्वम्, न स्वरूपमित्याह—**न च स्वरूपे**त्यर्धेन ।
अथान्वयव्यतिरेकव्यतिरिक्तस्यापि पक्षधर्मत्वस्य सम्बन्धग्रहणसापेक्षं ग्रहणमित्य-
गृहीतसम्बन्धो न प्रतिपद्यते, तदपि नास्तीत्याह—<q>न चापि धूमसम्बन्धमिति
मितिरि</q>त्यन्तेन । पूर्वमगृहीतान्वयव्यतिरेकोऽपि धूमस्य पर्वतधर्मतां प्रतिपद्यत
इत्यर्थः । उपसंहरति—**तेन भिद्येतोत्तरलक्षणादिति** । यस्मादन्वयव्यतिरेकं विनापि
प्रमेयत्वादेः पर्वतधर्मत्वमस्ति, तस्मिन् सत्यपि नास्ति चाक्षुषत्वादेः, तद्ग्रहणनिर-
पेक्षं च ग्रहणम् ; अतोऽन्वयव्यतिरेकलक्षणादुत्तराद् भिन्नमिदं रूपान्तरम् ; न च
शब्दे तदस्ति, सम्बन्धग्रहणनिरपेक्षैर्धूमवदर्थधर्मतयाप्रतीतेः ॥



अभ्युपेत्यवादमात्रं चैतत् ; गृहीतसम्बन्धोऽप्यर्थधर्मतया नैव शब्दं प्रति-
पद्यत इत्याह—**न त्वत्रे**त्यर्धेन । अर्थप्रतिपादकत्वेन तु तद्विषयत्वात् पक्षधर्मत्व-
मुत्तरकालीनत्वादनङ्गमिति पूर्वोक्तमुपसंहरति—**न चार्थप्रत्ययादि**त्यर्धेन ॥



एवं पक्षधर्मत्वाभावं प्रतिपाद्येदानीं ग्रहणाभावं दर्शयितुमाह श्लोकद्वयेन—
**न च धर्मीति** । पर्वतवत् तृतीयस्य वस्तुनोऽत्राविद्यमानत्वादर्थ एवात्र धर्मीं । न
च तस्मिन्नप्रतिपन्ने तद्धर्मत्वावधारणं शक्यमिति श्लोकद्वयस्यार्थः ॥

[^1_pg368]: प्रसज्यते. चौ. मु.

[^2_pg368]: धृते. चौ. मु.

<pb n="368"/>

प्राक् स चेत् पक्षधर्मत्वाद् गृहीतः किं ततः परम् ।  
पक्षधर्मादिभिर्ज्ञातैर्येन स्यादनुमानता ॥ ८४ ॥  

अन्वयो न च शब्दस्य प्रमेयेण [^1_pg369]निरूप्यते ।  
व्यापारेण हि सर्वेषा[^2_pg369]मन्वेतृत्वं प्रतीयते ॥ ८५ ॥  

यत्र धूमोऽस्ति तत्राग्नेरस्तित्वेनान्वयः स्फुटः ।  
न त्वेवं यत्र शब्दोऽस्ति तत्रार्थोऽस्तीति [^3_pg369]निश्चयः ॥ ८६ ॥  

न तावत् तत्र देशेऽसौ तत्काले वावगम्यते ।  
भवेन्नित्यविभुत्वाच्चेत् सर्वार्थेषु च तत्समम् ॥ ८७ ॥  

तेन सर्वत्र दृष्टत्वाद् व्यतिरेकस्य चागतेः ।  
सर्वशब्दैरशेषार्थप्रतिपत्तिः प्रसज्यते ॥ ८८ ॥  

अथैवं देशकालाभ्यामसत्यन्व[^4_pg369]यदर्शने ।  
वाचकप्रत्ययं कश्चिद् ब्रूयादर्थधियान्वितम् ॥ ८९ ॥  

प्रतीयते चेत् पक्षधर्मत्वग्रहणकाल एव प्रतिपन्नत्वादर्थस्य किमपरमनुमेय-
मित्याह—**प्राक् स चेदिति** ।



एवं पक्षधर्मत्वं निराकृत्याधुनान्वयं निराकर्तुमाह सार्धेन श्लोकद्वयेन—
**अन्वयो न चेत्यादिना** । नियमलक्षणेन हि सम्बन्धेनाग्निर्धूममन्वेति ; न च
शब्दोऽर्थेन देशकालाभ्यां नियतः, तदभावेऽपि भावादित्यर्थः ।



अथ शब्दार्थयोर्नियतत्वेन सर्वगतत्वेन चान्वय उच्यते, तत्रापि गोशब्दस्य
गोत्वाश्वत्वयोरपि दर्शनात् सर्वत्र गमकत्वं स्यादित्याह—<q>भवेन्नित्यविभुत्वा-
च्चेदिति</q> सार्धेन श्लोकेन ॥



कश्चिदाह—विनापि शब्दस्वरूपस्यार्थस्वरूपेणान्वयं शब्दज्ञानस्यार्थज्ञाने-
नान्वयो भविष्यति । यत्र यत्र गोशब्दज्ञानं तत्र तत्र गोज्ञानमिति दर्शयति—
**अथैवं देशकालाभ्यामिति** ॥

[^1_pg369]: निरस्यते. मा.

[^2_pg369]: अन्वितत्वम्. चौ. मु.

[^3_pg369]: निश्चितम्. मा.

[^4_pg369]: यकल्पने. मा.

<pb n="369"/>

नैवमप्यस्ति दृष्टो हि विनाप्यर्थधिया क्वचित् ।  
वाचकप्रत्ययोऽस्माभिरव्युत्पन्नं नरं प्रति ॥ ९० ॥  

द्वितीयादिप्रयोगेऽथ भवेदन्वयकल्पना ।  
शतकृत्वः प्रयुक्तेऽपि नैव दृष्टार्थधीः क्वचित् ॥ ९१ ॥  

ननु ये ज्ञातसम्बन्धास्तेषां दृष्टोऽन्वयः [^1_pg370]सदा ।  
यद्येवमन्वयात् पूर्वं सम्बन्धः कोऽपि कल्पितः ॥ ९२ ॥  

नाङ्गमर्थधियामेषा भवेदन्वयकल्पना ।  
अन्वयाधीनजन्मत्वमनुमाने[^2_pg370] व्यवस्थितम् ॥ ९३ ॥  

ज्ञाते प्रतीतिसामर्थे तद्वशादेव जायते ।  
पश्चादन्वय इत्येष कारणं कथमुच्यते ॥ ९४ ॥  

तस्मात् तन्निरपेक्षैव शब्दशक्तिः प्रतीयते ।  
न च [^3_pg370]धूमेऽन्वयात् पूर्वं [^4_pg370]शक्तत्वं गम्यते तथा ॥ ९५ ॥  

व्यतिरेकोऽप्यविज्ञातादर्थाच्छाब्दधियो यदि ।  

तत्राप्याह—**नैवमपीति** श्लोकद्वयेन । अगृहीतसम्बन्धस्यार्थज्ञानव्यतिरेके-
णापि शब्दज्ञानदर्शनात् कुतोऽन्वय इति श्लोकद्वयार्थः ॥



नन्ववगतसम्बन्धानां शब्दज्ञानस्यार्थज्ञानेनान्वयोऽस्त्येवेति चोदयति—
**ननु य** इत्यर्धेन ।



तत्र दूषणमाह श्लोकत्रयेण सार्धेन—**यदीत्यादिना** । अन्वयात् [^5_pg370]पूर्वं
सम्बन्धाभ्युपगमे सति तस्यैवार्थप्रतिपत्तावङ्गत्वेनान्वयस्य तु तदधीनत्वेनानङ्गत्वा-
न्नानुमानत्वं स्यात् ; यतोऽन्वयबलेन यदुत्पद्यते विज्ञानं तदनुमानमिति तार्किक-
स्थितिः ॥



एवमन्वयं निराकृत्याधुना विपक्षव्यतिरेकं निराकर्तुमाह—<q>व्यतिरेक
इति</q> । न तावद् गोत्त्वाभावे गोशब्दव्यतिरेको वक्तव्यः, तस्याश्वत्वाभावेऽपि भावेन

[^1_pg370]: स्फुटः. चौ. मु.

[^2_pg370]: मानस्य. च स्थितम्. चौ. मु.

[^3_pg370]: धूमान्वयात्. चौ. मु.

[^4_pg370]: शक्तत्वमवगम्यते. चौ. मु.

[^5_pg370]: पूर्वसम्बन्धा. मा.

<pb n="370"/>
सोऽपि पश्चा[^1_pg371]त्कृतत्वेन नार्थप्रत्यय[^2_pg371]कारणम् ॥ ९६ ॥  

सम्बन्धं यं तु वक्ष्यामस्तस्य निर्णयकारणम् ।  
स्यादन्वयोऽतिरेकश्च न त्वर्थाधिगमस्य तौ ॥ ९७ ॥  

तस्मादननुमानत्वं शाब्दे प्रत्यक्षवद् भवेत् ।  
त्रैरूप्यरहितत्वेन तादृग्विषयवर्जनात् ॥ ९८ ॥  

सति चास्य प्रमाणत्वे भेदाभेदनिरूपणा ।  
युक्ता न तु पदज्ञानात् पदार्थोऽत्र प्रतीयते ॥ ९९ ॥  

पदं प्रयुज्यमानं हि चतुर्धार्थे प्रयुज्यते ।  
प्रत्यक्षे च परोऽक्षे च ज्ञातेऽज्ञातेऽथ[^3_pg371] वा पुरा ॥ १०० ॥  

नियतं गमकत्वं न स्यात् । नाप्यर्थज्ञानाभावे शब्दज्ञानाभावः, अगृहीतसम्बन्धस्य
तदभावेऽपि भावात्, गृहीतसम्बन्धस्य तु व्यतिरेकाभ्युपगमे पूर्ववत् तस्यैवाङ्गत्वेन
व्यतिरेकस्यानङ्गत्वात् । तस्मान्न शब्दस्यार्थं प्रतिपादयतो धूमवदन्वव्यतिरेकावङ्गम् ॥



हन्त तर्हि क्वान्वयव्यतिरेकयोरुपयोग इत्याह—**सम्बन्धमिति** । वाचक-
शक्तिनियामकावन्वयव्यतिरेकावित्यर्थः । वक्ष्यति तु—



“अन्वयव्यतिरेकाभ्यां निष्कृष्टेऽर्थे नियम्यते” इति ।



अत्रैव प्रयोगद्वयमाह—**तस्मादिति** । शाब्दं धर्मि, अननुमानत्वं तस्येति
साध्यो धर्मः, त्रैरूप्यरहितत्वेन तादृग्विषयवर्जनात् इति हेतुद्वयम्, प्रत्यक्षवदिति
दृष्टान्तः ॥



एव तावदभ्युपगम्य पदस्य पदार्थे प्रामाण्यं प्रमाणान्तरत्वमुक्तम् । अधुना
तु प्रमाणत्वमेव नास्तीत्याह—**सति चेति** ॥



कस्मादित्याह—**पदं प्रयुज्यमानमिति** । पदं हि प्रयुज्यमानं प्रत्यक्षे
वार्थे प्रयुज्यते परोऽक्षे वा । तत्र प्रत्त्यक्षे तु गृहीतसम्बन्धेऽ[^4_pg371]गृहीतसम्बन्धे वा
तथा परोऽक्षेऽपीति विकल्पचतुष्टयम् ॥

[^1_pg371]: स्थितत्वेन. चौ. मु.

[^2_pg371]: साधनम्. चौ. मु.

[^3_pg371]: अज्ञातेऽपि वा. चौ. मु.

[^4_pg371]: Omitted. अगृहीतसम्बन्धे. मा.

<pb n="371"/>

तत्र यत् पूर्वविज्ञाते प्रत्यक्षे च प्रयुज्यते ।  
प्रमिते च [^1_pg372]प्रवृत्तत्वादनुवादोऽधिकाद् विना ॥ १०१ ॥  

अदृष्टपूर्वे त्वज्ञानं सम्बन्धप्रत्ययोऽपि वा ।  
सम्बन्धो न च तस्यार्थो योऽर्थः स त्वन्यतो[^2_pg372] गतः ॥ १०२ ॥  

परोक्षेऽननुभूते च नाभिधेय[^3_pg372]मतिर्भवेत् ।  
परोक्षश्चानुभूतश्च यस्तत्र स्मृतिरिष्यते ॥ १०३ ॥  

प्रमिते च प्रवृत्तत्वात् स्मृतेर्नास्ति प्रमाणता ।  
परिच्छेदफलत्वाद्धि प्रामाण्यमु[^4_pg372]पपद्यते ॥ १०४ ॥  

ततः किमित्याह—**तत्र यदिति** । प्रत्यक्षेण प्रतीयमानेऽर्थे गृहीतसम्बन्ध-
पदं प्रयुज्यमानं प्रतिपत्तिं जनयति ; अधिकाभावेन तु अनुवादकत्वादप्रमाणमित्यर्थः ॥



अगृहीतसम्बन्धे [^5_pg372]तु प्रत्यक्षे प्रयुज्यमानं प्रतिपत्तिमेव न जनयतीत्याह—
**अदृष्टपूर्व** इत्यर्धेन । ‘अयं पनसः’ इति वा प्रयुज्यमाने वाच्यवाचकलक्षण-
सम्बन्धावगतिः । न च स एव पनसशब्दवाच्यः, अयमिति प्रसिद्धार्थपद-
सामानाधिकरण्यावसेयत्वात् । अर्थोऽपि प्रमाणान्तरावसेयो न तदा तत एव
प्रतीयते ; न हि महानसादौ सम्बन्धावगतिकाले धूमानुमेयोऽग्निरित्याह—
**सम्बन्धो न चे**त्यर्धेन ॥



परोऽक्षेऽप्यगृहीतसम्बन्धे प्रतिपत्तिमेव न जनयतीत्याह—**परोऽक्ष** इत्य-
र्धेन । गृहीतसम्बन्धे तु स्मरणमित्याह—**परोक्षश्चे**त्यर्धेन ॥



ननु स्मरणेऽप्यनधिगतावगमोऽप्यस्त्येव ; अतीतविज्ञानकर्मतया हि तत्र
घटः प्रतिभासते तद्विशिष्टतया वा गृहीत इति । अतीते त्वपरोऽक्षतया ‘अयम्’
इति ग्रहणात् । तत् सत्यपि स्मरणे किमिति न प्रमाणमित्याशङ्क्याह—**प्रमिते चेति** ॥

[^1_pg372]: प्रयुक्तत्वात्. चौ. मु.

[^2_pg372]: अन्यगोचरः. चौ. मु.

[^3_pg372]: धेये मतिः. चौ. मु.

[^4_pg372]: उपजायते. चौ. मु.

[^5_pg372]: त्वप्रत्यक्षे. मा.

<pb n="372"/>

तादात्त्विकपरिच्छेदफलत्वेन प्रमाणता ।  
प्रत्यभिज्ञानवत् कस्मात् स्मृतेरपि न कल्प्यते ॥ १०५ ॥  

यावान् [^1_pg373]पूर्वानुभूतोऽर्थस्तावानेवावधार्यते ।  
स्मृत्या तदनुसारेण तदा सत्त्वेऽस्य नैव धीः ॥ १०६ ॥  

पदमभ्यधिकाभावात् स्मारकान्न विशिष्टते ।  

[^2_pg373]यदाधिक्यं भवेत् तत्र स पदस्य न गोचरः ॥ १०७ ॥  

प्रमाणमनुमानं [^3_pg373]च यद्यपि स्यात् पदा[^4_pg373]न्मतिः ।  

[^5_pg373]वाक्यार्थस्यागमार्थत्वाद् दोषो नागमवादिनाम् ॥ १०८ ॥  

ननु प्रमिते प्रत्यभिज्ञानं [^6_pg373]तदार्थसत्तापरिच्छेदकत्वेन प्रमाणमिष्टम्, तद्वत्
पदादावपि पदार्थज्ञानं भविष्यतीति चोदयति—**तादात्विकेति** ॥



तत्र परिहारमाह—**यावान् पूर्वानुभूत इति** । पूर्वानुभववशेन स्मरण-
मुत्पद्यमानं तदनुसारेणैवोत्पद्यते, तदा सत्तां प्रत्यभिज्ञानवन्न[^7_pg373] बोधयतीति प्रक्रिया ॥



ननु पदं पदार्थमनुभूततया नैव प्रतिपादयति, तत्कथं स्मरणमित्या-
शङ्क्याह—**पदमभ्यधिके**त्यर्धेन । आधिक्याभावेन स्मरणान्न विशिष्यते—इत्याह,
न पुनः स्मरणमेवेत्यर्थः । यत् पुनः ‘गामानय’ इत्यादावाधिक्यं क्रियान्वयोऽ-
वगम्यते वाक्यावगम्यत्वात् स पदस्य न गोचर इत्याह—**यदे**त्यर्धेन ॥



इदानीमभ्युपगम्य पदस्य पदार्थे प्रमाणत्वमनुमानत्वं च विवक्षायामिव
शब्दस्य करणस्यैवात्मसिद्धौ न कदाचित् “चोदनालक्षणोऽर्थो धर्मः” इति
प्रतिज्ञायाः क्षतिरित्याह—**प्रमाणमिति** । वाक्यं हि वाक्यार्थे प्रमाणत्वेन प्रति-
ज्ञातम् ; तत्र चानुमानगन्धोऽपि नास्तीत्यर्थः ॥



कस्मादित्याह—**वाक्यार्थे हीति** । तदनेन प्रमाणस्वरूपमुक्तम्[^8_pg373] वाक्याद्
वाक्यर्थज्ञानं धर्मि, अनुमानाद् भिन्नमिति साध्यो धर्मः, सम्बन्धग्रहणनिरपेक्षेभ्यः
पदार्थेभ्य उत्पद्यमानत्वादिति हेतुः, प्रत्यक्षवदिति दृष्टान्तः ॥

[^1_pg373]: पूर्वपरिच्छिन्नः. चौ. मु.

[^2_pg373]: पदाधिक्यं भवेत्किञ्चित्. चौ. मु.

[^3_pg373]: वा. चौ. मु.

[^4_pg373]: मितिः. चौ. मु.

[^5_pg373]: वाक्यार्थे तु. चौ. मु.

[^6_pg373]: तदा.......क. मा.

[^7_pg373]: ज्ञानवद्बोध. मा.

[^8_pg373]: णरूपातीतम्. मा.

<pb n="373"/>

वाक्यार्थे हि पदार्थेभ्यः सम्बन्धानुभवादृते ।  
बुद्धिरुत्पद्यते तेन भिन्ना[^1_pg374] साप्यक्षबुद्धिवत् ॥ १०९ ॥  

वाक्याधिकरणे चास्य हेतोः सिद्धिर्भविष्यति ।  
सर्वेषां तु [^2_pg374]परोक्तानां वाक्यबुद्धावसिद्धता ॥ ११० ॥  

वाक्येष्वदृष्टेष्वपि सार्थकेषु

[^3_pg374]पदार्थविन्मात्रतया प्रतीतिम् ।  
दृष्ट्वानुमानव्यतिरेकभीताः
क्लिष्टाः पदाभेदविचारणायाम् ॥ १११ ॥  

<TRAILER>इति शाब्दं प्रकरणं समाप्तम्</TRAILER>

पदार्थानामपि वाक्यार्थे सम्बन्धग्रहणसापेक्षत्वादसिद्धोऽयं हेुतुरित्या-
शङ्क्याह—**वाक्याधिकरण** इत्यर्धेन । न पदार्थानां वाक्यार्थे सम्बन्धग्रहणापेक्षा,
तदभावेऽपीन्द्रियवद् बोधकत्वात् ; न चातिप्रसङ्गः, अपेक्षासंनिधियोग्यतानां
नियामकत्वात् । सर्वं चैतत् तद्भूताधिकरणे विस्तरेण स्थापयिप्यते इत्यर्थः ।
अभेदप्रतिपादकानां च “सम्बन्धपूर्विका[^4_pg374] चात्र प्रतिपत्तिरितो यतः” इत्येव-
मादीनां वाक्यबुद्धावसिद्धतेत्याह—**सर्वेषामि**त्यर्धेन ॥



यदि वाक्यं वाक्यार्थे प्रमाणम् पदं तु पदार्थेऽनुवादकत्वात् स्मृतिवद-
प्रमाणम्, किमर्थं तर्हि परैस्तत्राभेदप्रतिपादनपूर्वकं वाक्ये तदतिदिष्टम् ? सापि
सङ्गतिविज्ञानव्यवच्छिन्नेत्यर्थ इष्यते ; तेन नान्योऽनुमानत इत्याशङ्क्याह—
**वाक्येष्विति** । प्रथममदृष्टादप्यभिनवकविरचिताद् वाक्यात् पदार्थविदो वाक्यार्थ-
ज्ञानं दृष्ट्वा स्पष्टानुमानव्यतिरेकभीताः क्लिष्टाः पदाभेदविचारणायामिति ॥


<trailer>इति भट्टोम्बेकविरचितायां तात्पर्यटीकायां
शाब्दं समाप्तम्</trailer>

[^1_pg374]: मिन्नासावक्ष. चौ. मु.

[^2_pg374]: परोक्षाणाम्. मा.

[^3_pg374]: पदार्थचिन्मात्र. मा.

[^4_pg374]: सम्बन्धग्रहणपू. मा.

<pb n="374"/>
