+++
title = "०७ निरालम्बनवादः"

+++

प्रमाणत्वाप्रमाणत्वे पुण्यपापादि तत्फलम् ।  
विध्यर्थवादमन्त्रार्थनामधेयादिकल्पना ॥ १ ॥  

सर्वेषु लक्षणेष्वेवं स्वप्रमाणगणैः स्थितिः ।  
वचनव्यक्तिभेदेन पूर्वसिद्धान्तपक्षता ॥ २ ॥  

कर्मभ्यः फलसम्बन्धः पारलौक्यैह[^1_pg196]लौकिकः ।  
सर्वमित्याद्ययुक्तं स्यादर्थशून्यासु बुद्धिषु ॥ ३ ॥  

तस्माद् धर्मार्थिभिः पूर्वं प्रमाणैर्लोकसंमतैः ।  

“ननु सर्व एव निरालम्बनः [^2_pg196]स्वप्नवत् प्रत्ययः” इत्यदिना शून्यवादपर्य-
न्तेन बाह्यार्थाभावमाशङ्क्य तत्सद्भावं प्रतिपादयति भाष्यकारः । तत्र बाह्यार्थप्रति-
पादनस्य स्वतन्त्रोपयोगितां दर्शयितुमाह वार्तिककारः—**प्रमाणत्वेति** त्रयेण ।
श्लोकत्रयेऽत्रायमभिप्रायः—बाह्यार्थाभावे प्रमाणतदाभासव्यवस्था न स्यात्, स्वांशा-
लम्बनस्यैव सर्वत्र विद्यमानत्वादिति । नाप्यर्थक्रियासंवादसद्भावेन प्रमाणतदाभास-
व्यवस्था, स्वप्नावस्थायामुदकज्ञाने मणिबुद्धावर्थक्रियासंवाददर्शनात् । नाप्यविच्छिन्न-
वासनाजनितत्वेन प्रामाण्यं विच्छिन्नवासनाजनितत्वेन चाप्रामाण्यमिति व्यवस्था,
विज्ञानवादिनस्तद्व्यतिरिक्तवासनाभावात् । [^3_pg196]न च परिभाष्या; लोके हि संवाद-
विसंवादाधीने प्रामाण्याप्रामाण्ये । तयोश्च बाह्यार्थसदसद्भावाधीनत्वम् । तथा धर्मा-
धर्मयोः स्वर्गनरकयोश्च तत्फलयोर्बाह्यार्थभावे सद्भावो न स्यात् । विध्यर्थवादमन्त्र-
नामधेयकल्पना शब्दान्तरादिषट्केन च यद्भेदप्रतिरपादनम् श्रुत्यादिभिश्च तादर्थ्य-
प्रतिपादनम् स्वर्गादिभावनायां च धात्वर्थस्य करणत्वमुपपदार्थस्य च तादर्थ्यं [^4_pg196]यच्च
नियोज्यविशेषणस्य स्वर्गवृष्ट्यादेरैहिकामुष्मिकफलत्वम्, तत् सर्वमेवमादि बाह्या-
र्थाभावे न स्यात—इति श्लोकत्रयार्थः ॥



इदानीं बाह्यार्थप्रतिपादनस्य स्वतन्त्रोपयोगितामुक्तामुपसंहरति—<q>तस्मा-
दिति</q> । लोकसंमतैः प्रमाणैरर्थसद्भावः पूर्वमनुष्ठानार्थिभिः प्रतिपादनीयः । क्रिया-
शब्दश्चात्रानुष्ठानवाची ॥

[^1_pg196]: लौकिके. चौ. मु.

[^2_pg196]: Omitted स्वप्नवत्. मा.

[^3_pg196]: Omitted न च. मा.

[^4_pg196]: यश्च. मा.

<pb n="196"/>
अर्थस्य सदसद्भावे यत्नः कार्यः क्रियां प्रति ॥ ४ ॥  

यदा संवृतिसत्येन सर्वमेतत् प्रकल्प्यते ।  
ज्ञानमात्रेऽपि कस्माद्वो वृथाग्राहोऽर्थकल्पने ॥ ५ ॥  

संवृतेर्न तु सत्यत्वं सत्यभेदः कुतो न्वयम् ।  
सत्यं चेत् संवृतिः केयं मृषा चेत् सत्यता कथम् ॥ ६ ॥  

सत्यत्वं [^1_pg197]न तु सामान्यं मृषार्थपरमार्थयोः ।  
विरोधान्न हि वृक्षत्वं सामान्यं वृक्षसिंहयोः ॥ ७ ॥  

तुल्यार्थत्वेऽपि तेनैषां मिथ्यासंवृतिशब्दयोः ।  
वञ्चनार्थ उपन्यासो लालावक्त्रासवादिवत् ॥ ८ ॥  

नास्तिक्यपरिहारार्थं संवृतिः कल्पनेति च ।  

ननु बाह्यार्थभावेऽपि सांवृतमर्थमङ्गीकृत्य प्रामाण्याप्रामाण्यव्यवहारो धर्मा-
धर्मोपदेशश्च घटत एवेति चोदयति—**यदेति** । तदुक्तम्—



“द्वे सत्ये समुपाश्रित्य बुद्धानां धर्मदेशना ।  
लोके संवृति[^2_pg197]सत्यं च सत्यं च परमार्थतः”॥   इति ।

तच्चैतदात्माद्वैतवादिभिरपीष्टमेव बाह्यार्थप्रपञ्चमिथ्यात्वं वदद्भिः ॥



तदेतत् सत्याद्वयाभावेन निराकर्तुमाह—**संवृतेरिति** श्लोकद्वयेन । न हि
संवृतिपरमार्थव्यक्त्योः [^3_pg197]सत्यत्वं नाम सामान्यम्, एकत्र विरोधादन्यत्र च
पौनरुक्त्यप्रसङ्गादित्यर्थः ॥



तुल्यार्थत्वेऽपि मिथ्यासंवृतिशब्दयोः [^4_pg197]प्रतारणार्थोऽयं सद्धर्मे संवृतिसत्य-
त्वोपन्यासः लाला वक्त्रासवः पीयते इतिवदित्याह—**तुल्यार्थत्वेऽपीति** ॥



नास्तिक्यपरिहारार्थं च सांवृतकाल्पनिकोपन्यासः; परमार्थतस्तु निर्वस्तुके
विज्ञानादभिन्ने [^5_pg197]जगति नैव किञ्चित् भवति; किं हि तदा केन कल्प्यते
इत्याह—**नास्तिक्येति** ॥

[^1_pg197]: नच. चौ. मु.

[^2_pg197]: लोकसंवृत्तिसत्यत्वम्. मा.

[^3_pg197]: सत्यं नाम. मा.

[^4_pg197]: प्रकारणार्थः. मा.

[^5_pg197]: न्नत्वे जगतो नैव भवति. मा.

[^6_pg197]: कल्पते. मा.

<pb n="197"/>
कल्पनापि त्वभिन्नस्य नैव निर्वस्तुके भवेत् ॥ ९ ॥  

तस्माद् यन्नास्ति नास्त्येव यत्त्वस्ति परमार्थतः ।  
तत् सत्यमन्य[^1_pg198]न्मिथ्यैव च सत्यद्वयकल्पना ॥ १० ॥  

[^2_pg198]स्वप्नोपभोगवच्चापि योपभो[^3_pg198]गस्य कल्पना ।  
तन्निवृत्त्यर्थमेवेह परमार्थे प्रयत्यते ॥ ११ ॥  

न हि स्वप्नसुखाद्यर्थं धर्मे कश्चित् प्रवर्तते ।  
यादृच्छिकत्वात् स्वप्नस्य तूष्णीमास्येत पण्डितैः ॥ १२ ॥  

परमार्थ[^4_pg198]फलप्राप्तिमिच्छद्भिस्तेन यत्नतः ।  
प्रतिपत्तिर्विधातव्या युक्तिभिर्बाह्य[^5_pg198]वस्तुनि ॥ १३ ॥  

तत्रार्थशून्यं विज्ञानं योगाचाराः समाश्रिताः ।  
तस्याप्यभावमिच्छन्ति ये माध्यमिकवादिनः ॥ १४ ॥  

इदानीं विरोधपौनरुक्त्योक्तमेव स्तयद्वयाभावमुपसंहरति—**तस्मादिति** ॥



ज्योतिष्टोमादिफलानां च स्वप्नोपभोगतुल्यत्वनिरासार्थं परमार्थसत्यतायां
प्रयत्यते[^6_pg198]; सांवृते तु फलोपभोगे न कथञ्चन बुद्धिपूर्वकारी तत्साधने प्रवर्तेत,
तस्य यदृच्छयैव कदाचिदुत्पत्तेरिति श्लोकद्वयेनाह—**स्वप्नोपभोगेति** ॥



अनन्तरोक्तमुपसंहरति—**परमार्थेति** ॥



अत्र भाष्यकारेण योगाचारदर्शनमेव पूर्वपक्षीकृतम्, अर्थसदसद्भाववि-
चारात् । यदि माध्यमिकदर्शनं पूर्वपक्षीकृतमभिप्रेतं स्यात, तदा विज्ञानसदसद्भाव-
विचार एव क्रियेत; नार्थसदसद्भावविचारः । तत्प्रदर्शनार्थं दर्शनद्वयमुपन्यस्यति
वार्तिककारः—**तत्रार्थशून्यमिति** ॥

[^1_pg198]: अन्यन्मिथ्येति. चौ. मु.

[^2_pg198]: स्वप्नादिभोग. चौ. मु.

[^3_pg198]: गत्वकल्पना. चौ. मु.

[^4_pg198]: फलावासि. चौ. मु.

[^5_pg198]: वस्तुषु. चौ. मु.

[^6_pg198]: प्रत्यत्यते. मा.

<pb n="198"/>

तत्र बाह्यार्थशून्यत्वं तुल्यं तावद् द्वयोरपि ।  

[^1_pg199]निवर्त्यार्थं ततो ज्ञाने तद्वत्संवृति[^2_pg199]कल्पनात् ॥ १५ ॥  

तस्मात् साधारणत्वेन तन्मूलत्वेन चाप्ययम् ।  
बाह्यार्थसदसद्भावे यत्नो भाष्यकृता कृतः ॥ १६ ॥  

बाह्यार्थापह्नवे द्वैतमेकोऽर्थस्य परिक्षणात् ।  
प्रमाणमाश्रितश्चैकस्तत्रास्तां यः प्रमेयतः ॥ १७ ॥  

[^3_pg199]प्रमाणतस्तु मूलत्वादिहेदानीं [^4_pg199]विचार्यते ।  

ननु माध्यमिकवादिनोऽपि नैव ग्राह्यग्राहकविकल्पशून्यतां [^5_pg199]स्वशब्देनाहुः ।
अतः कथमुच्यते “तस्याप्यभावमिच्छन्ति” इति ? अत्रायमभिप्रायः—निराकृते
ह्यनुभाव्य आकारेऽनुभाव्या[^6_pg199]भावेनानिष्टमप्यनुभवस्यासत्त्वं बलादापद्यत इति ॥



तत्र निराकार्यत्वे समानेऽपि योगाचारमाध्यमिकदर्शनयोर्यद्योगाचारदर्शन-
मेव पूर्वपक्षितम्, तत्र प्रयोजनमाह—**तत्र बाह्यार्थेति** श्लोकद्वयेन । बाह्यार्थाभावो
ह्युभयदर्शनसाधारणः । अतस्तस्मिन्निराकृते योगाचारदर्शनवन्माध्यमिकदर्शनमपि
निराकृतमेव भवति, तन्मूलत्वात्; अनुभाव्याभाव एवानुभवाभावे मूलम् ।
तस्मादर्थसदद्भाव एव विचारितः, न ज्ञानसदसद्भावः । स च यद्यपि बौद्धैर्बा-
ह्यार्थाभावः प्रमेयपरीक्षया प्रमाणवृत्त्यशक्त्या प्रतिपादितः; तथापि प्रमेय[^7_pg199]परीक्षां
परित्यज्य प्रमाणविचार एवाङ्गीकृतः तन्मूलत्वात प्रमेयस्य । यदि बाह्यार्थग्राहकत्वेन
प्रवर्तन्ते प्रत्यक्षादयः, ततः प्रमेयविकल्पानां तद्विरुद्धत्वादप्रामाण्यम्; अथ न
प्रवर्तन्ते, ततः प्रमेयाभावादेव कुतस्तद्विकल्प इत्याह—<q>बाह्यार्थापह्नव इति
सार्धेन</q> ॥

[^1_pg199]: निवृत्त्यास्य. चौ. अनन्त. मु.

[^2_pg199]: कल्पना. चौ. अनन्त. मु.

[^3_pg199]: प्रमाणस्थस्तु. चौ. अनन्त. मु.

[^4_pg199]: परीक्ष्यते. चौ. अनन्त. मु.

[^5_pg199]: न्यां स्वच्छशब्देनाह. मा. (स्वच्छं शब्देन ?)

[^6_pg199]: भावेन नष्टम. मा.

[^7_pg199]: परीक्षायाम्. मा.

<pb n="199"/>
प्रस्तुतः स द्विधा चात्र प्रथमं त्वनुमानतः ॥ १८ ॥  

प्रत्यक्षबाधेन चोक्ते पश्चात् तच्छ[^1_pg200]क्त्यपेक्षणात् ।  
तत्रानुमानमाहेदं नन्वित्यस्य च सङ्गतिः ॥ १९ ॥  

तत्संप्रयोगजं [^2_pg200]नान्यत् प्रत्यक्षमिति भाषितम् ।  
तत्रेन्द्रियार्थसम्बन्धभेदो न परमार्थतः ॥ २० ॥  

कल्पितः संप्रयोगस्तु स्वप्नादावपि विद्यते ।  

ननु बाह्यार्थाभाववद् विज्ञानाभावोऽप्यत्र शङ्कित एव “शून्यस्तु”
इत्यादिना; तत् कथं योगाचारदर्शनमेवात्र पूर्वपक्षीकृतम्, न माध्यमिकदर्शन-
मित्याशङ्कयाह—**प्रस्तुत इति** द्व्यर्धेन । “शून्यस्तु” नानेन माव्यमिकदर्शनं
पूर्वपक्षितम्; न ह्यत्र ज्ञानाभावः प्रतिपादयितुमभिप्रेतः किं तर्हि ? अर्थाभाव एव,
“अतस्तद्भिन्नमर्थरूपं नाम न किञ्चिदस्तीति पश्यामः” इति पूर्वपक्षोपसंहारात् । स
एव तु बाह्यार्थाभावः प्रथममनुमानेन प्रतिपादितः— “ननु सर्व एव निरालम्बनः
प्रत्ययः” इत्यादिना । पुनस्तस्य प्रत्यक्षविरोधरूपं दूषणमुक्तम्—“ननु जाग्रतो
बुद्धिः सुपरिनिश्चिता कथं विपर्यसिष्यति” इत्यादिना । ततः प्रत्यक्षस्य बाह्येऽर्थे
प्रवृत्तिशक्तिर्नास्तीति प्रत्यक्षविरोधपरिहारेण पुनरुपक्रान्तं पूर्वपक्षवादिना “शून्यस्तु ।
कथम् ? अर्थज्ञानयोराकारभेदं नोपलभामहे” इत्यादिना । पुनः प्रत्यक्षविरोध एव
समर्थितः सिद्धान्तवादिना “स्यादेतदेवम्, यद्यर्थाकारा बुद्धिः” इत्यादिना ।
तदनेनैतद् दर्शयति—एकमेवेदं वादस्थानकम् इति । “प्रथमं त्वनुमानतः”
इत्युक्तम् । किं पनुस्तदनुमानमित्याशङ्क्याह—**तत्रानुमानमाहेदं नन्विति** ।
“ननु सर्व एव” इस्यादिभाष्यमनुमानप्रतिपादकमित्यर्थः । कः पुनरस्य भाष्यस्य	
पूर्वेण सह सम्बन्ध इत्याशङ्क्याह—**अस्य च सङ्गतिरिति** सशेषेण श्लोकद्वयेन ।
तत्संप्रयोगजं रजते रजतज्ञानं प्रत्यक्षम्, अतत्संप्रयोगजम् तु शुक्तिकायां रजत-
ज्ञानमिति यदुक्तम्, तस्य चायमाक्षेपः “ननु सर्व एव” इति । बाह्यार्थाभावा-
दिन्द्रियार्थसम्बन्धः पारमार्थिको न क्वचिदस्ति, सांवृतस्तु सर्वत्रास्तीत्यभिप्रायः ।

[^1_pg200]: अवक्षेणात्. चौ. अनन्त. मु.

[^2_pg200]: नाम पत्यक्ष. चौ. अनन्त. मु.

<pb n="200"/>
तदतद्योग[^1_pg201]जत्वस्य विभागस्तेन दुर्लभः ॥ २१ ॥  

मिथ्यात्वं यद् द्विधैवोक्तं नान्यथेत्यत्र चोच्यते ।  
सर्व[^2_pg201]स्यैव हि मिथ्यात्वे किं विशेषोऽभिधीयते ॥ २२ ॥  

स्तम्भादिप्रत्ययो मिथ्या प्रत्ययत्वात् तथा हि यः ।  
प्रत्ययः स मृषा दृष्टः स्वप्नादिप्रत्ययो यथा ॥ २३ ॥  

सिद्ध[^4_pg201]साधनता चांशे दृष्टान्ताभाव एव च ।  
मा भूतामेवशब्दश्च व्यर्थोऽशेषप्रसाधने ॥ २४ ॥  

सर्व एवेति तेनात्र जाग्रद्बुद्धिपरिग्रहः ।  
स्वांशाभ्युपगमाच्चापि बाह्याग्राह्यनिवारणम् ॥ २५ ॥  

“यस्य च दुष्टं करणं यत्र च मिथ्येति प्रत्ययः, स एवासमीचीनः” इति तदुक्तम्,
तस्य चायमाक्षेपः “ननु सर्व एव” इतीत्याह—**मिथ्यात्वमिति** ॥



इदानीं भाष्यकारप्रतिपादितस्यानुमानस्य पक्षहेतुदृष्टान्तं दर्शयितुमाह—
**स्तम्भादिप्रत्यय इति** ॥



अत्र भाष्यकारेण पक्षधर्मप्रतिपादनवेलायाम् “जाग्रतोऽपि स्तम्भः”
इत्यादि धर्मविशेषणमुपात्तम्; तस्य फलं वार्तिककारः प्रदर्शयितुमाह—<q>सिद्ध-
साधनतेति</q> सार्धेन प्रत्ययमात्रस्य पक्षत्वे स्वप्नादिप्रत्ययानां निरालम्बनत्वाभ्युप-
गमादंशे सिद्धसाध्यता, सर्वेषां च पक्षत्वे सपक्षाभावात् दृष्टान्ताभावः; एवशब्दश्च
“ननु सर्व एव” इत्यत्र भाष्ये प्रत्ययमात्रस्य निरालम्बनत्वे साध्ये व्यवच्छेद्याभावा-
दनर्थकः स्यात्; यदि हि स्वप्नादिप्रत्ययानां निरालम्बनत्वमुभयवादिसिद्धं स्यात्,
तदैवमुच्यते । किमिदमुच्यते स्वुप्नादिप्रत्ययानामेव निरालम्बनत्वम् ? सर्व एव तु
निरालम्बनाः—इति । तज्जाग्रत्प्रत्ययानामेव निरालम्बनत्वं साध्यत इति सिद्धसाध्य-
तापरिहारार्थम् । साध्यधर्मं निरालम्बनत्वं विशिनष्टि—**स्वांशाभ्युपगमाच्चापी**त्यर्धेन ॥

[^1_pg201]: जन्यस्य, चौ. अनन्त. मु.

[^2_pg201]: स्यैव च. अनन्त. मु.

[^3_pg201]: विशिष्यामि. चौ. अनन्त. मु.

[^4_pg201]: साधनमावांशे. चौ. अनन्त, मु.

<pb n="201"/>

प्रत्ययस्येति साध्यांशव्याप्तहेतुनिदर्शनम् ।  
हेतुश्चोपनयेनात्र जाग्रतोऽपीति दर्शितः ॥ २६ ॥  

विवक्षाभावतश्चात्र व्यतिरेको न कथ्यते ।  
सामान्यस्य च हे[^1_pg202]तुत्वं न स्यात् पक्षैकदेशता ॥ २७ ॥  

जाग्रज्ज्ञाने विशेषोऽयं यतः सुपरिनिश्चयः ।  
बाह्यालम्बनसम्बन्धो न प्रसिद्धः परं प्रति ॥ २८ ॥  

तस्माद्यद् भाष्यकारेण दत्तमुत्तरमत्र तु ।  

कतमेन पुनरत्र भाष्येण दृष्टान्तः प्रतिपादितः, केन वा हेतुरित्याह—
**प्रत्ययस्येति** । “प्रत्ययस्य हि निरालम्बनता स्वभाव उपलक्षितः स्वप्ने” इत्यनेन
प्रत्ययत्वस्य हेतोर्निरालम्बनत्वेन साध्येन व्याप्तिं स्वप्नादावुपसंहृतां दर्शयति ।
“जाग्रतोऽपि स्तम्भ इति” इत्यनेनापि प्रत्ययत्वस्य पक्षधर्मतामाह ॥



ननु सालम्बने प्रत्ययत्वं नास्ति—इत्यपि वक्तव्यम्; न चोक्तमित्याश-
ङ्क्याद—**विवक्षाभावत** इत्यर्धेन । ननु प्रत्ययानां निरालम्बनत्वे साध्ये प्रत्य-
यत्वात्—इत्ययं हेतुः पक्षैकदेशत्वादसिद्धः पक्षधर्मत्वेनेत्याशङ्क्याह—<q>सामान्य-
स्ये</q>त्यर्धेन । प्रत्ययस्वलक्षणानां पक्षत्वम्, प्रत्ययस्य च सामान्यस्य हे[^2_pg202]तुत्वेनोपादा-
नमित्यर्थः ॥



“ननु जाग्रतो बुद्धिः सुपरिनिश्चिता कथं विपर्यसिष्यति?” इत्यादि
सिद्धान्तभाष्यं केचिदेवं व्याचक्षते—पूर्वपक्षावाद्युक्तस्यानुमानस्यानुमानबाधं प्रति-
ज्ञायाः किल दर्शयति भाष्यकारः—बाह्यार्थालम्बना जाग्रत्प्रत्ययाः, सुपरिनिश्चि-
तत्वात्—इति । तदेतद् दूषयितुमाह वार्तिककारः—**जाग्रदिति** । वैलक्षण्यमात्रं
त्विदमुक्तं स्वप्नप्रत्ययेन जाग्रत्प्रत्ययानाम्, न तु सुपरिनिश्चितत्वं बाह्यालम्बनव्याप्तं
परस्य सिद्धमित्यर्थः ॥



तस्मान्नेदमुत्तरमुत्तराभासं त्विदमित्याह—**तस्मादिति** । यदि स्वप्नप्रत्यय-
साधर्म्यात् प्रत्य[^3_pg202]यत्वात् निरालम्बनत्वं स्तम्भादिप्रत्ययानाम्, तदा स्वप्नप्रत्ययवैध-
र्म्यात् सुपरिनिश्चितत्वात् सालम्बनत्वं किमिति न भवतीत्यर्थः ॥

[^1_pg202]: तुत्वात्कस्मात्पक्षै. चौ. मु. त्वान्न स्यात्पक्षै. अनन्त. मु.

[^2_pg202]: तुत्वेनोपपादन. मा.

[^3_pg202]: यत्त्वं निरा. मा.

<pb n="202"/>
विकल्पसमता वा स्याद् वैधर्म्यसमतापि वा ॥ २९ ॥  

दुष्टत्वात् पूर्वपक्षस्य जात्युक्तिः कैश्चिदाश्रिता ।  
प्रतिज्ञादोषमेवाहुः केचित् प्रत्यक्षबाधनम् ॥ ३० ॥  

शक्ष्यामो यदि विस्पष्टं स्वांशग्राह्यनिवारणम् ।  
तदा ते शुद्ध एव स्यात् पक्षो ग्राह्यनिवारणः ॥ ३१ ॥  

प्रत्यक्षादेश्च विषयो बाह्य एवा[^1_pg203]वतिष्ठते ।  
तन्निषेधकृ[^2_pg203]तस्तस्मात् तैर्भवेत पक्षसाधनम् ॥ ३२ ॥  

सुनिश्चयेन चैतेषां बाधकप्रत्ययादृते ।  
प्रमाणाभासता नास्तीत्येतस्मात् कथ्यते [^3_pg203]बलम् ॥ ३३ ॥  

[^4_pg203]अप्रमाणगृहीतेऽर्थे प्रतिषेधो हि युज्यते ।  
गृहीतमात्रबाधे तु स्वपक्षोऽपि न सिध्यति ॥ ३४ ॥  

अत्र केतिदाहुः—दुष्टत्वेन पूर्वपक्षस्य [^5_pg203]जातिप्रयोग एवायमुत्तरत्वेन भाष्य-
कारस्याभिप्रेत इत्याह—**दुष्टत्वादि**त्यर्धेन । अन्ये त्वाहुः—पक्षबाध एवायमनेन
प्रत्यक्षेणोक्तः, न पुनरनुमानेनेत्याह—**प्रतिज्ञेति** सार्धद्वयेन । प्रत्यक्षादिविषयनिषे-
धकस्यानुमानस्य तैरेव प्रत्यक्षादिभिर्निराकरिष्यमाणस्वांशालम्बनैर्बाध इत्यर्थः ॥



सुपरिनिश्चितग्रहणं च बाधकप्रत्ययनिवृत्त्यर्थम्, न तु प्रत्यक्षादिनां बाह्या-
लम्बनत्वासिद्धौ लिङ्गम्ः स्वत एव तेषां बाह्यामा[^6_pg203]लम्बनमनात्मतया नीलस्य प्रतिभा-
सनादित्याह—**सुनिश्चयेनेति** । अप्रमाणगृहीते चार्थे [^7_pg203]बाधो युक्तः, गृहीतमात्र-
बाधे तु भवत्प्रयुक्तस्याप्यनुमानस्य बाधात् स्वपक्षसिद्धिरपि न प्राप्नोतीत्याह—
**अप्रमाणगृहीतेऽर्थ इति** ।

[^1_pg203]: वशिष्यते. अनन्त. मु.

[^2_pg203]: तस्य तै. चौ. अनन्त. मु.

[^3_pg203]: तेऽनुमा. मा.

[^4_pg203]: दुष्टज्ञानगृहीतार्थप्र. चौ. अनन्त. मु.

[^5_pg203]: जातिप्रत्ययोग. मा.

[^6_pg203]: लम्बनमनामतया. मा.

[^7_pg203]: बोधः मा.

<pb n="203"/>

अग्राह्यत्वाच्च भेदेन विशेषणविशेष्ययोः ।  
अप्रसिद्धोभयत्वं वा वाच्यमन्यतरस्य वा ॥ ३५ ॥  

वक्तृश्रोत्रोश्च यज्ञानं विशेषणविशेष्ययोः ।  
तन्निरालम्बनत्वेन स्ववाग्बाधो द्वयोरपि ॥ ३६ ॥  

सम्भवो [^1_pg204]न हि भेदस्य विशेषणविशेष्ययोः ।  
तस्मान्निरूपणं नास्ति प्रतिज्ञार्थस्य शोभनम् ॥ ३७ ॥  

निरालम्बनता नाम [^2_pg204]किञ्चिद् वस्तु न गम्यते ।  

[^3_pg204]तेनैतद् व्यतिरेकादौ प्रश्नो नैवोपपद्यते ॥ ३८ ॥  

एवं तावत् भाष्यकारोक्तमभिधायेदानी[^4_pg204]मात्मीयं प्रतिज्ञादोषमाह—<q>अग्रा-
ह्यत्वाच्च भेदेनेति</q> । विशेषणविशेष्ययोर्यज्ज्ञानं तस्यापि प्रत्ययत्वेन निरालम्बनत्वात्
तयोर[^5_pg204]प्रसिद्धिः । ततश्चाप्रसिद्धविशेषणत्वमप्रसिद्धविशेष्यत्वमप्रसिद्धोभयत्वं वा
यथेष्टं वक्तव्यम् । श्लोके च विशेषणविशेष्यशब्दौः धर्मधर्मिप्रतिपादकत्वेन द्रष्टव्यौ ॥



स्ववचनविरोधश्चेत्याह—**वक्तृश्रोत्रोरिति** । द्वयोरपि धर्मधर्मिणोर्यज्ज्ञानं

[^6_pg204]तस्यापि प्रत्ययत्वेन निरालम्बनत्वात् न प्रत्ययो नापि निरालम्बनत्वमित्यर्थः ॥



न च भव[^7_pg204]त्पक्षे विज्ञानव्यतिरिक्तं निरालम्बनत्वम्, विज्ञानव्यतिरिक्तस्य
वस्त्वन्तरस्याभावात्; अव्यतिरेकपक्षेऽप्येकत्वात् प्रतिज्ञा[^8_pg204]भावः; यतो धर्मिधर्म-
विशिष्टः प्रतिज्ञार्थः; “प्रसिद्धो धर्मी प्रसिद्धविशेषणविशिष्टतया” इति वचनादि-
त्याह—**सम्भव इति** ॥



नन्ववस्तुत्वान्निरालम्बनत्वस्य कुतो व्यतिरेकाव्यतिरेकविकल्पाविति चोद-
यति—**निरालम्बनतेति** ।

[^1_pg204]: न च. चौ. अनन्त. मु.

[^2_pg204]: न किञ्चिद्वस्तु गम्यते. चौ. अनन्त. मु.

[^3_pg204]: तेन तद्व्यति. चौ. अनन्त. मु.

[^4_pg204]: मात्भीयप्रति. मा.

[^5_pg204]: प्रसिद्धेः. मा.

[^6_pg204]: तस्याप्यप्रत्ययत्वमेव. मा.

[^7_pg204]: पक्षेऽपि ज्ञान. मा.

[^8_pg204]: भावस्ततः. मा.

<pb n="204"/>

यद्यवस्तु कथं त्वस्मांस्त्वं बोधयितुमिच्छसि ।  
बुध्यसे वा स्वबुद्ध्या त्वं कल्पिता त्वथ साध्यते ॥ ३९ ॥  

असतः कल्पना कीदृक् क्लृप्तौ वस्तु प्रसज्यते ।  
कथमिष्टमभावे चेद् वस्तु सोऽपीति वक्ष्यते ॥ ४० ॥  

तथा प्रत्यय इत्येष कर्म भावादि वा [^1_pg205]वदेत् ।  
भावादिषु विरोधः स्यात् कर्म चेत् सिद्धसाधनम् ॥ ४१ ॥  

प्रत्याय्यस्य हि रूपादेर्निरालम्बनतेष्यते ।  
अविज्ञानात्मकत्वेन किञ्चिन्नालम्बते ह्यसौ ॥ ४२ ॥  

कर्तृत्वे करणत्वे वा पक्षत्वं शब्दयोरपि ।  

तत् परिहरति—**यदीति** सपादार्धेन । कथमवस्तुनो बोधोत्पादकत्वमि-
त्यर्थः । ‘कल्पिता त्वथ साध्यते’ इति चेत् तत्राह—**असत** इत्यर्धेन । सदे-
वान्याकारेण कल्प्यत इत्यर्थः । कथमभावस्यावस्तुनस्त्वत्पक्षेऽपि बोधोत्पादकत्वमिति
चोदयति—**कथमिष्टमभावे चेदिति** । तत्र परिहारमाह—<q>“वस्तु सोऽपीति
वक्ष्यते” इति</q> । अभावस्याप्यभावग्रन्थे वस्तुत्वं प्रदिपादयिष्यामः ॥



एवं तावत् साध्यधर्मं निरालम्बनत्वं विकल्प्याधुना धर्मिणं विकल्पयितु-
माह—**तथेति** । धर्मिनिर्देशको हि प्रत्ययशब्दः कर्मसाधनो वा स्यात् प्रतीयत इति,
भावसाधनो वा प्रतीतिरिति, कर्तृसाधनो वा प्रत्येतीति, करणसाधनो वा प्रतीय-
तेऽनेनेति ? तत्र भावकर्तृकरणसाधनपक्षे स्ववचनविरोधः । कर्मसाधनपक्षे च
सिद्धसाध्यतेत्यर्थः ॥



तत्र कर्मसाधनपक्षे सिद्धसाधनत्वं यत् प्रतिज्ञातं तत् प्रदर्शयितुमाह—
**प्रत्याय्यस्येति** । कर्मसाधनोऽयं प्रत्ययशब्दो रूपादीन्यपि प्रतिपादयति । तेषां
चाविज्ञानात्मकत्वान्निरालम्बनत्वमिष्टमेवेति सिद्धसाध्यता ॥



अपि च, कर्तृकरणसाधनोऽयं प्रत्ययशब्दो धर्मधर्मिनिर्देशकमपि शब्दं प्रति-
पादयेत्; शब्दस्य च निरालम्बनत्वमर्थाप्रतिपादकत्वम्; ततश्च साधनावसरे पक्षा-
नुक्तिर्नाम दोष इत्याह—**कर्तृत्व इति** ॥

[^1_pg205]: भवेत्. चौ. अनन्त. मु.

<pb n="205"/>
तन्निरालम्बनत्वेन पक्षाभावः प्रसज्यते ॥ ४३ ॥  

प्रत्याय्येन च भिन्नेन विना कर्त्राद्यसम्भवः ।  
प्रत्यये तन्निमित्ते वा बाधः स्ववचनेन ते ॥ ४४ ॥  

अथापि रूढिरूपेण प्रत्ययः स्यात् तथापि तु ।  
ग्राहकं वस्तु सिद्धं नः प्रत्ययोऽन्यस्य वस्तुतः ॥ ४५ ॥  

तमभ्युपेत्य पक्षश्चेदभ्युपेतं विरुध्यते ।  
विशेष्यस्याप्रसिद्धिश्च तवास्माकमतादृशे ॥ ४६ ॥  

आत्मधर्मस्वतन्त्रत्वकल्पनेऽपि तथा भवेत् ।  
न च प्रत्ययमात्रत्वं किञ्चिदस्त्यनिरूपणात् ॥ ४७ ॥  

इदानीं “भावादिषु विरोधः स्यात्” इति यदुक्तं तद् दर्शयितुमाह—
**प्रत्याय्येनेति** । व्यतिरिक्तवस्तुग्राहकं प्रत्यायशब्देन धर्मिणं निर्दिश्य तस्य निरा-
लम्बनत्वमप्रत्यायकत्वं साध्यत इति स्ववचनविरोधः ॥



अथ रूढ्यायं प्रत्यायशब्दोऽमुमर्थं प्रतिपादयति, तस्य धर्मित्वम्, तत्राभ्यु
पगमविरोधिनी प्रतिज्ञेत्याह—**अथापि रूढिरूपेणेति** सार्धेन । व्यतिरिक्तवस्तुग्राहके
प्रत्ययशब्दो लोके रूढ इत्यर्थः ।



अपि च व्यतिरिक्तालम्बनस्य च प्रत्ययस्य धर्मित्वम्, स्वांशालम्बनस्य वा ?
तत्र पूर्वस्मिन् पक्षे तवाप्रसिद्धविशेषणः पक्षः; उत्तरपक्षेऽपि ममेत्याह—<q>विशे-
ष्यस्ये</q>त्यर्धेन ॥



तथात्मधर्मस्य वा प्रत्ययस्य धर्मित्वं स्यात् स्वतन्त्रस्य वा ? तत्रात्मधर्मत्वे
तवाप्रसिद्धविशेष्य पक्षः; स्वतन्त्रपक्षेऽपि मीमांसकस्येत्याह—**आत्मधर्मे**त्यर्धेन ।
न चोभयधर्मरहितस्य प्रत्ययमात्रस्य धर्मित्वम्, तस्यानिरूपणादित्याह—**ने**त्यर्धेन ॥



ननु धर्मिणि विकल्प्यमानेऽनुमानोच्छेदः; गोशब्दस्यापि हि नित्यत्वं साध्य-
मानं बुद्धिरूपस्य वा साध्येत, वर्णात्मकस्य वा ? तत्र बुद्धिरूपत्वे मीमांसकस्याप्रसि-
द्धविशेष्यत्वम्, बुद्धिव्यतिरिक्तवर्णात्मकपक्षे च बौद्धस्य । तस्मादेवं भवतीप्यव-


<pb n="206"/>

शब्दार्थमात्ररूपेण यथान्येषां निरूपणम् ।  

[^1_pg207]तथापि भवतो न स्याद् वाच्यभेदमनिच्छतः ॥ ४८ ॥  

निरालम्बनता [^2_pg207]चेह सर्वथा यदि साध्यते ।  
विशेषणाप्रसिद्धिः [^3_pg207]स्याद् दृष्टान्तश्च न विद्यते ॥ ४९ ॥  

केनचिच्चेत् प्रकरेण निरालम्बनतोच्यते ।  
रसज्ञानस्य रूपादिशून्यत्वात् सिद्धसाधमन् ॥ ५० ॥  

अथ बुद्धिर्यदाकारा तदालम्बनवारणम् ।  
स्वाकारस्याभ्युपेतत्वात् तदभावो विरुध्यते ॥ ५१ ॥  

बाह्यानालम्बनत्वेऽपि बाह्य [^4_pg207]इत्यग्रहो यदि ।  

गन्तव्यम्—दर्शनभेदेनाभ्युपगतान् धर्मान् परित्यज्य शब्दशब्दवाच्येन रूपेण

[^5_pg207]धर्मित्वम्; तथेहापि भविष्यति इत्याशङ्क्याह—**शब्दार्थमात्ररूपेणेति** । ममै-
तद्युक्तं व्यतिरिक्तस्य बाह्यस्याभ्युपगमात्, तव तु नेत्यर्थः ॥



एवं साध्यधर्मिणं विकल्प्य पुनरपि साध्यधर्मं निरालम्बनत्वं विकल्पयितु-
माह—**निरालम्बनता चेति** । यदि रसज्ञानस्य सर्वात्मना निरालम्बनत्वं साध्यते,
तदा साध्यविकलत्वं दृष्टान्तस्य; अप्रसिद्धविशेषणश्च पक्षः; यतः सर्वात्मना निरा-
लम्बनत्वं बौद्धस्याप्रसिद्धम्, स्वांशालम्बनत्वाभ्युपगमात् ॥



अथ कथञ्चिन्निरालम्बनत्वं साध्यते, तदा सिद्धसाध्यतेत्याह—<q>केनचि-
दिति</q> ॥



अथ यत्प्रतिभासं विज्ञानमुत्पद्यते, तन्नालम्बत इत्युच्यते, तत्राप्याह—
**अथेति** । स्तम्भप्रतिभासं विज्ञानमुत्पद्यते तस्य विज्ञानत्मतयेष्टत्वात्, तदभावेऽभ्यु-
पगमविरोधः ॥



अथ बाह्यविशिष्टनिरालम्बनत्वसाधानान्नाभ्युपगमविरोधः, तत्राप्याह—
**बाह्येति** । यदि तावत् स्तम्भज्ञानं स्तम्भम् ‘बाह्यः’ इत्येवं नावलम्बत इत्युच्यते,
ततः सिद्धसाध्यत्वम्; न हि स्तम्भज्ञाने बाह्यावभासोऽस्ति ॥

[^1_pg207]: तथा च भवतो. चौ. अनन्त. मु. भवतो नान्यत्. मा.

[^2_pg207]: चापि. चौ अनन्त. मु.

[^3_pg207]: अप्रसिद्धश्चदृ. चौ. अनन्त. मु.

[^4_pg207]: इत्याग्रहः. अनन्त. मु.

[^5_pg207]: धर्मत्वम्. मा.

<pb n="207"/>
स्तम्भादौ नैव तद्वुद्धिरित्येवं सिद्धसाधनम् ॥ ५२ ॥  

[^1_pg208]अथ स्तम्भादिरूपेण निरालम्बनतोच्यते ।  
संवेदनस्य दृष्टत्वात् तद्विरोधः प्रसज्यते ॥ ५३ ॥  

द्विचन्द्रादिषु तुल्यश्चेन्नेन्द्रियाप्राप्तितो हि नः ।  

[^2_pg208]तत्रानालम्बनोक्तिः स्यान्नार्थसंवित्त्यभावतः ॥ ५४ ॥  

सर्वत्रार्थेन्द्रियाणां नः संयोगसदसत्तया ।  
संवित्तौ विद्यमानायां [^3_pg208]सदसद्ग्राहिता स्थितिः ॥ ५५ ॥  

भवतस्त्विन्द्रियादीनामभावाद् ग्रहणादृते ।  

[^4_pg208]नालम्बनस्य हेतुः स्यान्निषेधोऽतो न युज्यते ॥ ५६ ॥  

‘अथापि स्तम्भः’ इत्येवं न गृह्णातीति साध्यते, तत्राप्याह—<q>अथ
स्तम्भादीति</q> । स्तम्भसंवेदनात्मके हि विज्ञाने तदसंवेदनात्मकं निरालम्बनत्वं
साध्यमानं तत्संवेदनाविरुद्धमेव स्यादित्यर्थः ॥



ननु द्विचन्द्रज्ञानं निरालम्बनत्वेनेष्टं मीमांसकैः; तत्र कथं संवेदनविरोधो
न स्यादिति चोदयति—**द्विचन्द्रादिषु तुल्यश्चेदिति** । तत्र परिहारमाह—<q>नेन्द्रि-
याप्राप्तितो हि न</q> इति त्रिपाद्या भ्रान्ताभ्रान्तयोरर्थसंवेदने सत्येव प्रतिभास्येने-
न्द्रियसम्बन्धाभावात् निरालम्बनत्ववाचोयुक्तिः; न प्रतिभासशून्यत्वेनेत्यर्थः ॥



एतदेव विवृणोति—**सर्वत्रेति** ॥



बौद्धस्याप्येवमेव भविष्यतीति चेदित्याशङ्क्याह—**भवत इति** । भवतस्तु
विज्ञानव्यतिरिक्तेन्द्रियार्थसम्बन्धानामभावात् प्रतिभासशू्न्यानात्मकत्वमेव सालम्ब-
नत्वम्, प्रतिभासशू्न्यात्मकत्वं च निरालम्बनत्वम्; ईदृशि च निरालम्बनत्वे
साध्ये संवेदनविरोधः स्यादित्यर्थः ॥

[^1_pg208]: तथा. अनन्त. मु.

[^2_pg208]: तत्र नालम्बनोक्ति. मा.

[^3_pg208]: सदतद्ग्राह्यता. अनन्त. मु.

[^4_pg208]: नालम्बनत्वहे. चौ. अनन्त. मु.

<pb n="208"/>

बहिर्भावाप्रसिद्धत्वात् तेनानालम्बना मतिः ।  

[^1_pg209]कथं च साध्यते नैष पक्षो हि ज्ञायते तदा ॥ ५७ ॥  

यथान्यबोधनाशक्तेर्नाप्रसिद्धे विशेषणे ।  
पक्षसिद्धिस्तथैव स्याद् विशेषणविशेषणे ॥ ५८ ॥  

नाप्रसिद्धे पदार्थे हि वाक्यार्थः संप्रतीयते ।  
तत्पूर्वकत्वात् पक्षश्च वाक्यार्थः स्थापयिष्यते ॥ ५९ ॥  

पर्युदासे निषेधे वा व्यतिरिक्तस्य वस्तुनः ।  
प्रमेयत्वाद्यभेदेन जगतः सिद्धसाधनम् ॥ ६० ॥  

यदि चात्यन्त[^2_pg209]भिन्नेन निरालम्बनतोच्यते ।  

बाह्यत्वे च निरालम्बनविशेषणत्वेनोपदीयमाने बौद्धं प्रति तस्याप्रसिद्धत्वे-
नाप्रसिद्धविशेषणविशेषणः पक्ष इत्याह—**बहिर्भावाप्रसिद्धत्वादिति** ॥



नन्वप्रसिद्धविशेषणविशेषणः पक्ष इति शास्त्रे प्रतिज्ञादोषत्वेन न[^3_pg209] पठित-
मित्याशङ्क्याह—**यथान्यबोधनाशक्तेरिति** । पक्षस्य हि वाक्यार्थत्वात्, पदार्थ-
पूर्वकत्वाच्च वाक्यार्थस्य तत्प्रतीतिः पदार्थप्रतिपत्तिपूर्विका; अप्रसिद्धे च विशेषण-
पदार्थे संसर्गावगतिर्नास्तीत्यप्रसिद्धविशेषणत्वं पक्षस्य दोषः । स च विशेषणस्य
विशेषणेऽप्यप्रसिद्धे समान इत्यर्थः ॥



अमुमेवार्थं स्पष्टयति—**नाप्रसिद्ध इति** ॥



अथ व्यतिरिक्तानालम्बनाः प्रत्ययाः—इति साध्यते, तत्रापि प्रसज्यप्रतिषे-
धाभ्युपगमे व्यतिरिक्तं नालम्बत इति, पर्युदासाभ्युपगमेऽपि अतिरिक्तादन्यदा-
लम्बते इत्युभयत्रापि सिद्धसाध्यता, प्रमेयत्वेन नीलतद्बुध्योरव्यतिरेकादित्याह—
**पर्युदास इति** ॥



अथात्यन्तभिन्नं नालम्बने-इति साध्यते, तत्रापि प्रमेयत्वेन नीलतद्बुध्यो-
रव्यतिरेकात् स एव दोष इत्याह-**यदि चे**त्यर्धेन । अथ कथञ्चिद्भिन्नं नालम्बते—

[^1_pg209]: कथञ्चित्. चौ. अनन्त. मु.

[^2_pg209]: भेदेन. चौ. अनन्त. मु.

[^3_pg209]: Omitted न. मा.

<pb n="209"/>
कथञ्चिच्चेद् विरुध्येत प्राक्पक्षः कल्पितेन ते ॥ ६१ ॥  

वस्त्वाद्याकारतश्चापि धीर्निरालम्बनेष्यते ।  
ग्राहकाच्चेदभिन्नत्वं शक्तिभेदो विरुध्यते ॥ ६२ ॥  

निरालम्बनबुद्धेश्च यद्युत्पत्तिः प्रसाध्यते ।  
दृष्टत्वात् सेष्यतेऽस्माभिर्बाह्यग्राह्यविवर्जिता ॥ ६३ ॥  

[^1_pg210]सत्यत्वं पुनरेतस्यास्त्वं नेच्छसि [^2_pg210]कथं पुनः ।  
आत्मांशेऽवसिता ह्येषा मृगतृष्णादिबुद्धिवत् ॥ ६४ ॥  

इति साध्यते, तत्रापि नीलतद्बुध्योः सांवृतेन रूपेण भेदाभ्युपगमविरोधिनी प्रति-
ज्ञेत्याह—**कथञ्चि**दित्यर्धेन ॥



सर्वेषु पक्षेषु सिद्धसाध्यता; यतो नील[^3_pg210]बुद्धिर्नीलवस्त्वाकारतया नालम्बत
इत्याह—**वस्त्वाद्याकारतश्चे**त्यर्धेन । अथात्मालम्बनाः प्रत्ययाः—इति साध्यते,
यथोक्तम्—



“सहोपलम्भनियमादभेदो नीलबुद्धियोः” । इति,
तत्राप्याह—**ग्राहकाच्चेदि**त्यर्धेन ॥



नन्वेकस्य ग्राह्यग्राहकशक्तिद्वययोगे को विरोधः ? उच्यते—पूर्वस्य विशे-
षणे वस्तुनि पश्चादुत्पन्नस्य ग्राहकत्वं तदेकस्य पौर्वापर्येणावस्थितशक्तिद्वययुक्तस्योत्प-
त्तिस्थितिर्विरुद्धा; एवं च न प्रतिज्ञार्थः शोभनो लभ्यते । यदि परमेतत् साध्यते—
निरालम्बनाः प्रत्ययाः—इत्येषा बुद्धिरुत्पद्यत इति, तत्रापि सिद्धसाध्यत्वम्; यतो
धर्मधर्मिप्रतिपादकशब्दोच्चारणे सत्येषा बुद्धिरुत्पद्यत एव । बाधकप्रत्ययसद्भावे तु
मिथ्यैषा बुद्धिः “एष वन्ध्यासुतो याति”-इतिवदित्याह—**निरालम्बनबुद्धेश्चेति** ॥



तवाप्यत्र मिथ्यात्वमेवेत्याह—**सत्यत्वं पुनरिति** ।

[^1_pg210]: सम्यक्त्वम्. चौ. अनन्त. मु.

[^2_pg210]: कथञ्चन. चौ. अनन्त. मु.

[^3_pg210]: बुद्धिर्नीलं वस्त्वा. मा.

<pb n="210"/>

चैत्रादिप्रत्ययानां च निरालम्बनता यदि ।  
धर्मभूता न गृह्येत [^1_pg211]साधनोज्झितया धिया ॥ ६५ ॥  

ततो विषय[^2_pg211]नानात्वं प्रतियोग्यनिराकृता ।  
रूपात् सालम्बनप्राप्तिः सती केन निवार्यते ॥ ६६ ॥  

यदि प्रत्ययशब्दोऽपि प्रत्ययत्वेन गृह्यते ।  
संवित्त्यालम्ब[^3_pg211]नत्वं च वार्यते सिद्धसाधनम् ॥ ६७ ॥  

बुद्ध्युत्पादनशक्तिश्चेद् वार्या साध्यं न सिध्यति ।  
साधनस्य प्रयो[^4_pg211]गो हि बोधकत्वाद् विना न ते ॥ ६८ ॥  

न चाभि[^5_pg211]धास्त्यसम्बन्धादृते भेदाच्च नास्त्यसौ ।  
न चासौ तद्गतं भेदं बोधयन्त्या [^6_pg211]धिया विना ॥ ६९ ॥  

यदि च त्रिरूपात् प्रत्ययत्वलक्षणात् लिङ्गादुत्पन्नं विज्ञानं स्वांशालम्बनम्,
ततश्चैत्रादिप्रत्ययगतं निरालम्बनत्वं न गृह्णीयात् । ततो विषयभेदेन बाध्यबाधकत्वा-
भावात् किमिति तेषां निरालम्बनत्वम् ? अनात्मालम्बनत्वं तु स्वाभाविकमेव,
अनात्मताया नीलादीनां प्रतिभासनादित्याह—**चैत्रादीति** श्लोकद्वयेन ॥



यदि चायं करणसाधनत्वेन धर्मिनिर्देशकः प्रत्ययशब्द आत्मानमपि धर्मि-
त्वेन प्रतिपादयेत, अर्थसंवेदनरूपालम्बनत्वं च वार्यते; तदापि सिद्धसाध्यते-
त्याह—**यदीति** । अचेतनत्वेन प्रत्ययशब्दस्यार्थसंवेदनं नास्त्येवेत्यर्थः ॥



अथ बुद्ध्युत्पादनसामर्थ्यरूपालम्बनत्वं वार्यते, तत्रापि निरालम्बनत्वात्
प्रत्ययानां साध्यत्वेन प्राश्निकान् प्रति प्रतिपादयितुमभिप्रेतं न सिध्यतीत्यभि-
प्रायेणाह—**बुद्ध्युत्पादनशक्ति**रित्यर्धेन । कस्मादित्याह—**साधनस्ये**त्यर्धेन ॥



इतश्च भवत्पक्षे शब्दस्यार्थप्रतिपादकत्वं नास्तीत्याह—**न चेति** । सम्ब-
न्धबलेनार्थप्रत्यायकत्वं शब्दस्य, भेदनिबन्धनश्च सम्बन्धः; न चासौ भेदोऽस्ति,
शब्दार्थग्राहकस्य प्रत्ययस्य निरालम्बनत्वादित्यर्थः ॥

[^1_pg211]: धनोत्थितया. चौ. अनन्त. मु.

[^2_pg211]: त्वात् प्रति. चौ. अनन्त. मु.

[^3_pg211]: नत्वेन. चौ. अनन्त. मु.

[^4_pg211]: गोऽत्र बोधक. चो. अनन्त. मु.

[^5_pg211]: धार्थसम्ब. अनन्त. मु.

[^6_pg211]: तया विना. मा.

<pb n="211"/>

प्राश्निकैर्नागृहीते च [^1_pg212]वाक्ये सावयवे पृथक् ।  
पक्षे हेतौ च दृष्टान्ते वादिनि प्रतिवादिनि ॥ ७० ॥  

साधनस्याप्रयोगः स्यादभ्युपेत्योच्यते यदि ।  
पूर्वाभ्युपगमेनैव प्रतिज्ञा [^2_pg212]बाध्यते ततः ॥ ७१ ॥  

धर्माधर्मादिभेदे च नासिद्धे परमार्थतः ।  
शिष्यात्मनोश्च धर्मादेरुपदेशोऽवकल्पते ॥ ७२ ॥  

तदनुष्ठानतो [^3_pg212]बुद्धैरिष्टो भेदः स्फुटं च तैः ।  
सूत्रान्तरेऽभ्युपेतत्वाद् भवेदागमबाधनम् ॥ ७३ ॥  

सर्वलोकप्रसिद्ध्या च पक्षबाधोऽत्र ते ध्रुवम् ।  

भवत्पक्षे च साधनस्य प्रयोगे नास्तीत्याह—**प्राश्निकैरिति** सपादश्लोकेन ।
प्राश्निकान् प्रति साधनं प्रयुज्यते ‘प्राश्निकानामप्रतीतोऽर्थः प्रतिपाद्यते’ इति वच-
नात्; न च ते साधनं प्रति[^4_pg212]पद्यन्ते, पक्षहेतुदृष्टान्तवचनग्राहकाणां प्रत्ययानां
निरालम्बनत्वादित्यर्थः ।



अथ तेषां सालम्बनत्वमिष्यते, ततोऽभ्युपगमविरोधः स्यादित्याह—
**अभ्युपेत्येति** पादत्रयेण ॥



भवत्पक्षे च धर्माधर्मशिष्याचार्यग्राहकाणां प्रत्ययानां निरालम्बनत्वात् धर्मा-
धर्मोपदेशश्च शिष्यान् प्रत्याचार्यस्य न प्राप्नोतीत्याह—<q>धर्माधर्मादिभेदे चेति
भेद</q> इत्यन्तेन । तदनेन धर्माधर्मोपदेशान्यथानुपपत्तिलक्षणयार्थापत्त्या प्रति[^5_pg212]ज्ञाबाधं
दर्शयति ॥



धर्माधर्मोपदेशसूत्रव्यतिरेकेण सूत्रान्तरमपि विज्ञानव्यतिरिक्तार्थप्रतिपादन-
परमस्तीत्यागमविरोधः प्रतिज्ञाया इत्याह—**स्फुटं च तैरिति** सशेषेणार्धेन ॥



सर्वलोकविरोधिनी चेयं प्रतिज्ञेत्याह—**सर्वलोके**त्यर्धेन । अपि च, रूपत्रय-
ग्राहकाणां विज्ञानानां निरालम्बनत्वं वा स्यात् सालम्बनत्वं वा ? निरालम्बनत्वपक्षे

[^1_pg212]: वाक्यस्यावयवे. चौ. मु.

[^2_pg212]: साध्यते. चौ. अनन्त. मु.

[^3_pg212]: बुद्धेरि. मा.

[^4_pg212]: पाद्यते. मा.

[^5_pg212]: ज्ञां दर्शयति. मा.

<pb n="212"/>
कृत्स्नसाधनबुद्धिश्च यदि मिथ्येष्यते ततः ॥ ७४ ॥  

सर्वाभावो यथेष्टं वा न्यूनता[^1_pg213]द्यभिधीयताम् ।  
तेषां सालम्बनत्वे वा तैरनैकान्तिको भवेत् ॥ ७५ ॥  

तदन्यस प्रतिज्ञा चेत् तदन्यप्रत्ययो मृषा ।  
तन्मिथ्यात्वप्रसङ्गे च पूर्वपूर्वं[^2_pg213] न सिध्यति ॥ ७६ ॥  

स्तम्भसाधनविज्ञानभेदो न हि [^3_pg213]तदा भवेत् ।  
यावद्यावत्प्रतिज्ञेयं तदन्यस्य[^4_pg213] प्रणीयते ॥ ७७ ॥  

रूपत्रयस्याप्यभावः; एकस्य वा रूपस्य यथेष्टमभावो वक्तव्य इत्याह—<q>कृत्स्नसाधन-
बुद्धिश्चेति</q> । अथ तेषां सालम्बनत्वमभिधीयते, ततस्तत्रापि हेतोर्वृत्तेः अनैकान्ति-
कत्वमित्याह—**तेषां सालम्बनत्व** इत्यर्धेन ॥



तद्दूषणपरिहारकाम आह—**तदन्यस्य प्रतिज्ञा चेदिति** । साधनबुद्ध्य-
न्यत्वविशिष्टं प्रत्ययत्वं हेतुत्वेन प्रतिज्ञायत इति नानैकान्तिकत्वम्; अत एष
वाक्यार्थः—स्तम्भादयः प्रत्यया निरालम्बनाः, साधनग्राहकबुद्ध्यन्यत्वे सति
प्रत्ययत्वादित्यर्थः । तदेतद् दूषयितुमाह—**तदन्येत्यादि**सपादश्लोकेन । स्तम्भा-
दिबुद्धीनां साधनबुद्ध्यन्यत्वग्राहिका या बुद्धिः तस्या मृषात्वे तदन्यस्याभावाद्यः
पूर्वमुपात्तः तदन्यत्वविशिष्टः प्रत्ययस्वलक्षणो हेतुः “तदन्यस्य प्रतिज्ञा चेत्”
इति तस्यासिद्धत्वम्; तदसिद्धौ च ततोऽपि यत् पूर्वतरमुपातम् ‘निरालम्बनाः
प्रत्ययाः’ इति तस्याप्यसिद्धिः । तदिदमुक्तम्—पूर्वपूर्वं न सिध्यति इति ।



अथ साधनबुद्ध्यन्यत्वग्राहिकाया बुद्धेः सालम्बनत्वमिष्यते, ततस्तत्र वृत्ते-
रनैकान्तिकत्वम् । अथ साधनबुद्ध्यन्यत्वग्राहकबुद्ध्यन्यत्वं विशेषणमुपादीयते,
तत्रापि स एव दोष इत्याह—**यावद्यावदिति** । यावद्यावद्विशेषणवदन्यत्वमुपादी-
यते तावत्तावत्तन्यत्वग्राहकाणां प्रत्ययानां मिथ्यात्वात् सविशेषणो हेतुरसिद्धः ।
तदसिद्धत्वे चाद्यस्य प्रतिज्ञार्थस्यासिद्धिरित्यर्थः ।

[^1_pg213]: वाभिधीयते. चौ. अनन्त. मु.

[^2_pg213]: सर्वं पूर्वम्. चौ. अनन्त. मु.

[^3_pg213]: यथा. चौ. अनन्त. मु.

[^4_pg213]: प्रतीयते. चौ. अनन्त. मु.

<pb n="213"/>

तावत्तावत् परेषां स्यान्मिथ्या[^1_pg214]त्वादाद्यबाधनम् ।  
विरुद्धाव्यभिचारित्वं बाधो वाप्यनुमानतः ॥ ७८ ॥  

इत्थं सर्वेषु पक्षेषु वक्तव्यं प्रतिसाधनम् ।  
बाह्यार्थालम्बना बुद्धिरिति[^2_pg214]सम्यक् च धीरियम् ॥ ७९ ॥  

बाधकापेतबुद्धित्वाद् यथा स्वप्नादिबाह्यधीः ।  
सापि मिथ्येति चेद् ब्रूयात् स्वप्नादिनामबाधनात् ॥ ८० ॥  

न[^3_pg214] स्यात् साधर्म्यदृष्टान्तो भवतः साधनेऽधुना ।  
विज्ञानास्तित्वभिन्नत्वक्षणिकत्वादिधी[^4_pg214]स्तदा ॥ ८१ ॥  

सम्यक् चेदभ्युपेयेत [^5_pg214]तयानैकान्तिको भवेत् ।  

सर्वेषु च पक्षेषु सप्रतिसाधनत्वं प्रत्ययत्वलक्षणस्य हेतोर्वक्तव्यमनुमानविरोधो
वा प्रतिज्ञाया इत्याह—**विरुद्धेति** ।



इत्थं वक्तव्यमिति यदुक्तं तद्दर्शयति—**बाह्यार्थालम्बनेति** । अयं प्रयोगार्थः—
‘स्तम्भादयः प्रत्यया बाह्यार्थमालम्बन्ते’ इत्यस्माद् वाक्यात् या बुद्धिरुत्पद्यते सा
धर्मिणी, सम्यक्त्वं तस्या इति साध्यो धर्मः, बाधकप्रत्ययरहितत्वे सति बुद्धित्वादि
त्यय हेतुः, स्वप्नादिप्रत्ययानां [^6_pg214]या बाधिका बुद्धिस्तद्वदिति दृष्टन्तः । अथ स्वप्न-
प्रत्ययबाधिकाया अपि बुद्धेः मिथ्यात्वाद् व्याप्तिशून्योऽयं हेतुरुच्यते, तत्राप्याह—
**सापि मिथ्येति** । बाधकप्रत्ययमिथ्यात्वे सति स्वप्नादीनां सत्यत्वात् तवापि तर्हि
व्याप्तिशून्यः प्रत्ययत्वलक्षणो हेतुरिति पूर्वपक्षवाद्यभिप्रेत[^7_pg214]स्यापि निरालम्बनत्व-
स्यासिद्धिः ।



अपि च विज्ञानास्तित्वभिन्नत्वादिग्राहकाणां प्रत्ययानां सालम्बनत्वे तत्रापि
हेतोर्वृत्तेरनैकान्तिकत्वमित्याह—**विज्ञानास्तित्वेति** ।

[^1_pg214]: त्वादन्य. चौ. अनन्त. मु.

[^2_pg214]: सम्यक्त्व. मा.

[^3_pg214]: तस्मात्, चौ. अननत. मु.

[^4_pg214]: तथा. चौ. अनन्त. मु.

[^5_pg214]: तथा. अनन्त मु. तदा. चौ. मु.

[^6_pg214]: omitted या. भा.

[^7_pg214]: स्यापि नीलाल.

<pb n="214"/>
तन्मिथ्याभ्युपपत्तौ वा[^1_pg215] पक्षाभावः प्रसज्यते ॥ ८२ ॥  

तथा च [^2_pg215]बन्धमुक्त्यादिव्यवस्था न[^3_pg215] च कल्पते ।  
ततश्च मोक्षयत्नस्य वैकल्यं वः प्रसज्यते ॥ ८३ ॥  

विकल्पोत्पद्यमाना च ज्ञानास्तित्वादिधीर्यदि ।  
मृपेष्टा न च दृष्टात्र प्रमाणान्तरतो [^4_pg215]मतिः ॥ ८४ ॥  

प्रमाणाभावतस्तेन ज्ञानास्तित्वादि दुर्लभम् ।  
सर्वं चाप्यस्मदादीनां मिथ्याज्ञानं विकल्पनात् ॥ ८५ ॥  

सान्निध्यविप्रकृष्टत्वे सत्त्वासत्त्वे च दुर्लभे ।  
मिथ्याज्ञानाविशेषेऽपि सांख्यादिपरिवर्जनात् ॥ ८६ ॥  

निरालम्बनत्वे तु तेषां धर्मधर्मिणोरभावात् “प्रसिद्धो धर्मी प्रसिद्धविशेषण-
विशिष्टः” इत्येवंलक्षणस्य पक्षस्याभावः प्राप्नोतीत्याह—<q>तन्मिथ्याभ्युपपत्तौ
वेति</q> सार्धेन ।



ननु ज्ञानास्तित्वादिग्राहकं सविकल्पकं विज्ञानं भवतु मिथ्या, तथापि निर्वि-
कल्पकज्ञानास्तित्वादिनां ग्रहणात् किमिति पक्षाभाव इत्याशङ्क्याह—<q>विकल्पो-
त्पद्यमाना चेति</q> सार्धेन । प्रमाणान्तरशब्देन निर्विकल्पकं विज्ञानमाह । न च
क्षणिकत्वादीनां ज्ञानसम्बन्धिता निर्विकल्पकेनावसीयते, सम्बन्धस्य भवत्पक्षेऽ
वस्तुत्वादित्यर्थः ।



अपि च भवत्पक्षे सर्वमेव संसारिणो विज्ञानमप्रमाणम्, ग्राह्यग्राहककलु-
षितत्वेन सविकल्पकत्वात्; न च बाह्यार्थशून्यवादिनः सदसदर्थविषयत्वेन प्रमाणा-
प्रमाणादिविभाग इत्याह—**सर्वं चेति** ।



भवत्पक्षे च—



“नासतो विद्यते भावो नाभावो विद्यते सतः ।”



“क्षणिकाः सर्वसंस्काराः”



इत्येवमादीनां मिथ्यात्वाविशेषात् सांख्यदर्शनपर्युदासेन बौद्धदर्शनपक्षपातो
मुधैवेत्याह—**मिथ्याज्ञानेति** ।

[^1_pg215]: च पक्षबाधः चौ. अनन्त. मु.

[^2_pg215]: बद्धमुक्तादि. चौ. मु.

[^3_pg215]: न प्रकल्पते. अनन्त. मु.

[^4_pg215]: गतिः चौ. अनन्त. मु.

<pb n="215"/>

बौद्धदर्शन एकस्मिन् पक्षपाती न युज्यते ।  
मिथ्यात्वं[^1_pg216] यदि बुद्धेः स्याद् बाधः किं नोपलभ्यते ॥ ८७ ॥  

वाधाद् विना[^2_pg216] मृषात्वस्य व्यवस्था न च कल्पते ।  
प्रतियोगिनि दृष्टे च जाग्रज्ज्ञाने मृषा भवेत् ॥ ८८ ॥  

स्वप्नादिबुद्धिरस्माकं तव भेदोऽपि किंकृतः ।  
न चान्यत् प्रतियोग्यस्ति जाग्रज्ज्ञानस्य शोभनम् ॥ ८९ ॥  

यद्दर्शनेन मिथ्यात्वं स्तम्भादिप्रत्ययो व्रजेत् ।  
स्वप्नादिप्रतियोगित्वं सर्वलोकप्रसिद्धितः ॥ ९० ॥  

[^3_pg216]तदिदं धर्मवैधर्म्याद् बाधकप्रत्यये यथा ।  
योगिनां जायते बुद्धिर्बाधिका प्रतियोगिनी ॥ ९१ ॥  

यदि च जाग्रत्प्रत्ययानां मिथ्यात्वम्, किमिति देशादौ बाधकप्रत्ययो नोत्प-
द्यते ? अथ दैवबाधेन मिथ्यात्वम्, व्यवस्था न प्राप्नोति—योगिज्ञानं प्रमाणम्,
स्तम्भादयस्तु प्रत्यया न प्रमाणमित्याह—**मिथ्यात्वं यदीति** ॥



अस्मत्पक्षे तु बाधकप्रत्ययसदसद्भावकृतेयं प्रमाणाप्रमाणव्यवस्थेत्याह—
**प्रतियोगिनीत्यस्माक**मन्तेन । भवत्पक्षे च स्तम्भज्ञानयोगिज्ञानयोर्बाधकप्रत्यया-
भावेन किंकृतेयं व्यवस्था—योगीज्ञानं प्रमाणम्, स्तम्भादिज्ञानप्रमाणमित्याह-
**तव भेदोऽपि किंकृत इति** ।



ननु चास्ति स्तम्भादिप्रत्ययानां बाधकमनुमानम् । तदुक्तम्—स्तम्भादि-
प्रत्ययो मिथ्या प्रत्ययत्वात् इति । अतः किमिदमुच्यते—“बाधः किं नोपल-
भ्यते” इत्याशङ्क्याह—**न चान्यदिति** । अस्तीदमनुमानम्; प्रत्यक्षविरुद्धत्वाद-
शोभनमित्यभिप्रायः । प्रत्यक्षस्य प्रत्यक्षान्तरमेव बाधकम्; तच्च नास्तीत्यर्थः ।



यदि परं स्वप्नादयः प्रत्यया जाग्रत्प्रत्ययस्य बाधकाः, तत्र चैतद् धर्मवैध-
र्म्यात् प्रमाण्यं सिध्यतीत्याह—**स्वप्नादीति** । ननु योगिज्ञानं शून्यत्वग्राहकं भवि-
ष्यतीति चोदयति—**योगिनामिति** ।

[^1_pg216]: मृषात्वम्. चौ. अनन्त. मु.

[^2_pg216]: विनापि तच्चेत्स्याद् व्यवस्था न प्रकल्पते. चौ. अनन्त. मु.

[^3_pg216]: तदीय. चौ अनन्त. मु.

<pb n="216"/>

जाग्रत्स्तम्भादिबुद्धिनां ततः स्वप्नादितुल्यता ।  
प्राप्तानां तामवस्थां च सर्वप्राणभृतामपि ॥ ९२ ॥  

बाधोऽयं भविता तेन सिद्धा सा[^1_pg217] प्रतियोगिता ।  
इह जन्मनि केषांचिन्न तावदुपलभ्यते ॥ ९३ ॥  

योग्यवस्थागतानां तु न विद्मः किं भविष्यति ।  
योगिनां चास्मदादीनां त्वदुक्तप्रतियोगिनी ॥ ९४ ॥  

त्वदुक्तविपरिता वा बाधबुद्धिर्भविष्यति ।  
ईदृक्त्वे योगबुद्धीनां दृष्टान्तो न तवास्ति च ॥ ९५ ॥  

दृष्टान्तस्त्व[^2_pg217]स्मदीयानां यो गृहीतः स विद्यते ।  
अथ स्तम्भादिबुद्धीनां वदेत् सप्रतियोगिताम् ॥ ९६ ॥  

संसारिणोऽपि तदवस्थां गतस्यायं वाधो भविष्यतीत्याह—**प्राप्तानामिति** ॥



तत्र परिहारमाह—**इह जन्मनीति** । संसारिणां तावन्नोत्पद्यते; अस्म-
द्विलक्षणास्तु योगिनः सन्ति, तेषामपि स्तम्भादिबुद्धीनां बाधकप्रत्ययोऽस्तीत्यत्र न
किञ्चित् प्रमाणमस्तीत्यभिप्रायः ।



अथ निष्प्रमाणकमेवेदमुच्यते, तस्मादस्मदादीनामपि त्वदुक्तप्रतियोगिनी
त्वदुक्तविपरीता वा बाधबुद्धिर्भविष्यतीत्याह—**योगिनां चेति** ॥



अपि च, अस्मद्विलक्षणा योगिनः सन्ति, तेषां च स्तम्भादिप्रत्ययबाधकं
ज्ञानमस्तीत्यत्र न किंचित्प्रमाणमस्तीत्याह—**ईदृक्त्व इति** । न तावत् प्रत्यक्षम्;
नाप्यनुमानम्, दृष्टान्ताभावादित्यर्थः ॥



सन्ति तु [^3_pg217]त्वदीययोगिविपरीतबुद्धयोऽस्मद्योगिनो रथ्यापुरुषदृष्टान्तेनेत्याह—
**दृष्टान्तस्त्विति** ।



ननु अस्त्येवानुमानं योगिबुद्धौ प्रमाणम्—स्तम्भादयः प्रत्यया बाध्याः
सप्रतियोगिन्यो वा, बुद्धित्वात् मृगतृष्णादि[^4_pg217]बुद्धिवदिति दर्शयति—<q>अथ स्तम्भा-
दिबुद्धीनामिति</q> ॥

[^1_pg217]: सप्रति. चौ. अनन्त. मु.

[^2_pg217]: अस्मदादीनाम्. चौ. अनन्त. मु.

[^3_pg217]: त्वगिन्द्रिय. मा.

[^4_pg217]: omitted बुद्धि. मा.

<pb n="217"/>

बाध्यत्वं [^1_pg218]वापि बुद्धित्वान्मृगतृष्णादिबुद्धिवत् ।  
इष्टं सप्रतियोगित्वं मृगतृष्णादिबुद्धिभिः ॥ ९७ ॥  

तदात्मना च बाध्यत्वं ग्राह्यान्तरतयापि च ।  
बाधकैश्चाप्यनैकान्तस्तदन्यत्वे च पूर्ववत् ॥ ९८ ॥  

मिथ्याधीप्रतियोगित्वं स्वप्नादाविव ते भवेत् ।  
रागादिक्षययोगित्वनिमित्ताधिगतिस्तथा ॥ ९९ ॥  

यावान् विशेष [^2_pg218]इष्टस्ते [^3_pg218]सर्वबाधाद् विरुद्धता ।  
महाजनस्य वाबाधादिदानीं बाधबुद्धिवत् ॥ १०० ॥  

तत्र सिद्धसाध्यतया तावत् प्रतिज्ञां दूषयितुमाह—**इष्टमिति** । प्रत्यक्षादीना-
मि[^4_pg218]ष्यन्त एव मृगतृष्णादिबुद्धयः प्रतियोगित्वेन, कथंचिच्च तदैक्येन; तस्य च
बाध्यमानत्वेन तेषामपि बाध्यत्वम्; विषयान्तरापेक्षया रसज्ञानस्य मिथ्यात्वमिष्यत
एवेत्यर्थः ॥



अबाध्येऽपि बाधके योगिज्ञाने बुद्धित्वदर्शनादनैकान्तिकोऽयं हेतुरित्याह—
**बाधकैश्चाप्यनैकान्त इति** । बाधकबुद्ध्यन्यत्वं च हेतोर्विशेषणं साधनबुद्ध्यन्यत्व-
वन्निराकर्तव्यमित्याह—**तदन्यत्वे च पूर्ववदिति** ॥



धर्मविशेषविपरीतसाधनत्वाच्च विरुद्धोऽयं हेतुरित्याह—<q>मिथ्याधीप्रति-
योगित्वमिति</q> सार्धेन । साध्यस्य हि योगिज्ञानस्य सम्यक्त्वरागादिक्षययोगित्व-
निमित्तादयो विशेषा इष्यन्ते; न च तथाविधेन बाध्यत्वं[^5_pg218] स्वप्नप्रत्यये व्याप्तमवग-
तम्; लौकिकानामेव तु ज्ञानं स्वप्नप्रत्ययस्य बाधकमित्यर्थः ॥



सप्रतिसाधनश्चायं हेतुरित्याह—**महाजनस्येति** । अबाध्याः स्तम्भादि-
बुद्धयो महाजनस्य, इदानीमबाधात् योगिज्ञानवदिति ।

[^1_pg218]: चापि. चौ. अनन्त. मु.

[^2_pg218]: इष्टश्चेत्. चौ. अनन्त. मु.

[^3_pg218]: सर्वाभावाद्वि. चौ. मु.

[^4_pg218]: ष्यत एव. मा.

[^5_pg218]: बुद्धित्वम्. मा.

<pb n="218"/>

वाच्योऽनुमानबाधो वा यदि वा प्रतिसाधनम् ।  
पूर्वसाधनदोषाश्च सन्धेयास्तस्य चाधुना ॥ १०१ ॥  

साध्यभेदादवाच्यत्वाद्धेतोर्नोभयसिद्धता ।  
प्रत्ययत्वं च सामान्यं भिन्नाभिन्नं न विद्यते ॥ १०२ ॥  

भवतोऽत्यन्तभिन्नं च मत्पक्षेऽपि [^1_pg219]न किंचन ।  

[^2_pg219]सादृश्यान्यनिवृत्ती च नेत्येतत् साधयिष्यते ॥ १०३ ॥  

तस्माद्धेतुन सामान्यमस्ति सिद्धं द्वयोरपि ।  
विशेषयोश्च हेतुत्वं पक्षतत्तुल्यसंस्थयोः ॥ १०४ ॥  

न स्यादन्वयहीनत्वादतद्धर्मतयापि च ।  
न चार्थहीना तद्बुद्धिर्हेतुत्वेन भविष्यति ॥ १०५ ॥  

भाष्यकारप्रयुक्तसाधनदोषाश्चात्रापि साधने यथासम्भवं विनियोज्या एवे-
त्याह—**पूर्वसाधनदोषाश्च सन्धेया इति** । इदानीं तस्यैव साधनस्य प्रतिज्ञादोषं
प्रतिपाद्य अवसरप्राप्तं हेतुमसिद्धत्वेन दूषयितुमाह—**तस्येत्यादिसिद्धतान्तेन** ।
प्रत्ययस्वलक्षणानां साध्यधर्मित्वेन प्रत्ययत्वात् इति सामान्येन साधनधर्मेण भवि-
तव्यम्; तच्च यदि स्वलक्षणादभिन्नमिष्यते, तदा प्रतिज्ञार्थैकदेशत्वादसिद्धो
हेतुरित्यर्थः ।



भिन्नाभिन्नमपि बौद्धस्यासिद्धमित्याह—**प्रत्ययत्वामि**त्यादिना **भवत** इत्य-
**न्तेन** । अत्यन्तभिन्नमपि मीमांसकस्यासिद्धमित्याह—**अत्यन्तेति** शेषेण । सादृ-
श्यापोहरूपयोरपि सामान्ययोर्निराकरिष्यमाणत्वादसिद्धमित्याह—**सादृश्येति** ।



नापि विशेषस्य हेतुत्वम्, पक्षस्थस्यान्वयाभावात्; सपक्षस्थस्याप्यपक्षधर्म-
त्वादित्याह—**विशेषयोश्चेति** ।



नापि प्रत्ययत्वात् इति प्रत्ययशब्दात् पञ्चम्यन्ताद् यद् विज्ञानमुत्पद्यते

[^3_pg219]अनालम्बनम् तस्य हेतुत्वम्, अन्वयपक्षधर्मतयोरभावादित्याह—**न चार्थहीने**-
त्यर्धेन ॥

[^1_pg219]: कथञ्चन. चौ. अनन्त मु.

[^2_pg219]: शारूप्यान्य. चौ. अनन्त. मु.

[^3_pg219]: स्वालम्बनम्. मा.

<pb n="219"/>

आश्रयासिद्धता चोक्ता विशेष्यस्याप्रसिद्धितः ।  
तथा हेतोर्विरुद्धत्वं दृष्टान्ते साध्यहीनता ॥ १०६ ॥  

विशेषणा[^1_pg220]प्रसिद्ध्यर्थविकल्पेनैव बोधिते ।  
स्वप्नादिप्रत्यये बाह्यं सर्वथा न हि नेष्यते ॥ १०७ ॥  

सर्वत्रालम्बनं बाह्यं देशकालन्यथात्मकम् ।  

आश्रयासिद्धतापि अप्रसिद्धविशेष्यः पक्षः—इत्यनेनैवोक्त इत्याह—
**आश्रयासिद्धते**त्यर्धेन ।



साध्यविकलत्वं दृष्टान्तस्य विरुद्धत्वं च हेतोः अप्रसिद्धविशेषणः पक्षः—
इत्यनेनैवोक्तमित्याह—**तथा हेतोरिति** ॥



एवं तावद्धेतुदोषानभिधायेदानीं साध्यविकल्पत्वेन दृष्टान्तं दूषयितुमाह—
**स्वप्नादीति** पादत्रयेण । स्वप्नादिप्रत्ययानां निरालम्बनत्वमुच्यमानं बाह्यार्थालम्बना-
भावाद्वा, प्रतिभासशून्यत्वेन वा, कारणाभावाद्वा ? न तावद् बाह्यार्थालम्बना-
भावेन स्वप्नादिप्रत्ययानां निरालम्बनत्वम्, सर्वत्र बाह्यालम्बनत्वस्य विद्यमानत्वात् ।
जाग्रज्ज्ञानवदत्रापि नीलीदेरनात्मतया प्रतिभासनात्; स्वानुभवादन्यत्वं हि
नीलादेर्बाह्यत्वम्; तच्च तस्मिन्नेवानुभवे नीलाकारतावदभासत एव । ‘नीलमिदम्’
इति हि प्रतिभासः, न पुनः ‘नीलमहम्’ इति । न हि शुक्तिकायां
रजते च रजतज्ञानस्य सामग्रीवैलक्षण्यं मुक्त्वा प्रतिभासे कश्चिद् विशेषः—
इत्युक्तम् । सामानेऽपि बाह्यालम्बनत्वे बाधकप्रत्ययात् स्वप्नादिप्रत्ययानामप्रामा-
ण्यमित्याह—**देशकालान्यथात्मकमिति** । शुक्तिकायामपि रजतज्ञानस्य अपरो-
क्षतया अनात्मत्वेन च प्रतिभासितस्यैव ‘नेदं रजतम्’ इति बाधकप्रत्ययेना-
न्यथात्वग्रहणादप्रामाण्यम्; यदनेनालम्बितं तदभावे नेदं प्रमाणम् । प्रति-
भासमानतया च रजतादेरालम्बनत्वम्, न सद्भावेन; रजतेऽपि रजतज्ञानस्य रजत-
मालम्बनं रजतप्रतिभासात्, न तत्सद्भावात्; इतरथा तु रजताकारतावत् द्रव्या-
कारताप्यालम्बनं स्यात् । रजतज्ञानस्य प्रतिभासिकस्यैव तु सदसद्भावेन प्रामाण्य-
मप्रामाण्यं च । तेन स्वप्नादिविज्ञानं सालम्बनमपि सदप्रमाणम् । अथापि प्रतिभास-

[^1_pg220]: अप्रसिद्धत्व. चौ. मु.

<pb n="220"/>
जन्मन्येकत्र भिन्ने वा तथा कालन्तरेऽपि वा ॥ १०८ ॥  

तद्देशो वान्यदेशो वा स्वप्नज्ञानस्य गोचरः ।  
अलातचक्रेऽलातं स्याच्छीघ्रभ्रमणसंस्कृतम् ॥ १०९ ॥  

गन्धर्वनगरेऽभ्राणि [^1_pg221]पूर्वदृष्टं गृहादि च ।  
पूर्वानुभूततोयं च रश्मितप्तोषरं तथा ॥ ११० ॥  

मृगतोयस्य विज्ञाने कारणत्वेन कल्प्यते ।  
द्रव्यान्तरे विषाणं शशस्यात्मा च कारणम् ॥ १११ ॥  

निबन्धनं रजतादेरस्तित्वम्, तच्च सर्वत्राविशिष्टम्; ‘नेदं रजतम्’—इत्यपि
बाधकप्रत्ययेन तत्रैव विषयान्तरावगमः; तथापि यस्मिन् विज्ञाने उत्पन्ने सति
‘नैतदेवम्’ इति विज्ञानान्तरमुत्पद्यते, तदप्रमाणशब्दप्रयोगादप्रमाणम् । नापि
प्रतिभासशून्यत्वेन, प्रतिभास्यशून्यस्य प्रतिभासस्याभावात्; स तु प्रतिभास्योऽर्थो
जन्मन्येकत्र भिन्ने वा भवतु, मा वा भवतु; न किञ्चिदनेन ग्रहेणेत्याह-<q>जन्मन्ये-
कत्रेति</q> ।



नापि कारणाभावेन निरालम्बनत्वम्, सर्वत्र कार्यदर्शनेन कारणस्य विद्य-
मानत्वात्; तद्भावभावित्वेन च कारणविशेषदर्शनादित्येतत् “अलातचक्रेऽ-
लातम्” इत्यादिना “पृथिव्यादीनि कारणम्” इत्यन्तेन प्रतिपादयितुमाह—
**अलातचक्रेऽलातमि**त्यादिना श्लोकपञ्चकेन ।



अन्ये त्वालम्बनकथनपरत्वेन श्लोकपञ्चकं व्याचक्षते । तदयुक्तम्; यतः
यद्यत्र प्रतिभासते तत्तत्रालम्बनम्; किमनेन पृष्टेन कथितेन वा ? भ्रान्तस्याप्यभ्रान्त-
वद् रजतमेवापरोक्षमनात्मभूतं चालम्बनम्; नात्मख्यातिरसत्ख्यातिः प्रमोषो वा,
तथा अप्रतिभासनात् । सदसत्त्वे तु विशेषः । सालम्बनमपि नैव सम्यक् कथितम्;
न हि चक्रज्ञानस्यालातमालम्बनम्; [^2_pg221]भ्रमणसंस्कृतस्य तु कारणत्वमालम्बनव्यतिरेकेण
चक्षुरादिवत् । नापि नगरज्ञानस्य द्वयमालम्बनमभ्राणि पूर्वदृष्टगृहादि च अभ्रस्या-
प्रतिभासनात्; गृहादेस्त्वगृहीततया प्रतिभासनात् । एवमूषरे सलिलज्ञानादिषु ।
तस्मादालम्बनव्यतिरिक्तकारणकथनपराण्येतानि । तदुक्तम्—

[^1_pg221]: पूर्वज्ञातम्. अनन्त. मु.

[^2_pg221]: omitted भ्रमणसंस्कृ. मा.

<pb n="221"/>

शशशृङ्गाधियो मौण्ड्यं निषेधे शिरसोऽस्य च ।  
वस्त्वन्तरैरसंसृष्टः पदार्थः शून्यताधियः ॥ ११२ ॥  

कारणत्वं पदार्थानामसद्वाक्यार्थकल्पने ।  
अत्यन्ताननुभूतोऽपि बुद्ध्या योऽर्थः प्रकल्पते ॥ ११३ ॥  

तस्योत्पत्तौ कथञ्चित् स्युः पृथिव्यादीनि कारणम् ।  
एष प्रत्यक्षधर्मश्च वर्तमानार्थतैव या ॥ ११४ ॥  

सन्निकृष्टार्थवृत्तिश्च न तु ज्ञानान्तरेष्वियम् ।  
कथमुत्पादयेज्ज्ञानं तत्रासंश्चेत् कुतो न्वियम् ॥ ११५ ॥  

अर्थस्याविद्यमानस्य विज्ञानोत्पत्त्यशक्तता ।  
बाह्यालम्बनतायां नौ विवादोऽर्थस्य संनिधिः ॥ ११६ ॥  

“मृगतोयस्य विज्ञाने करणत्वेन कल्प्यते”इति ॥



स्वप्नादिप्रत्ययानामालम्बनं देशकालान्यथात्मकमित्युक्तम्; तदनुपपन्नम्,
अवर्तमानस्यासन्निकृष्टस्य चालम्बनत्वायोगात् कथमपरोक्षतया प्रतिभासते ? यत्रार्थ,
तत्रापरोक्षस्यालम्बनत्वमित्याशङ्क्याह—**एष इति** । प्रत्यक्षस्य हि वर्तामनं संनिकृष्टं
चालम्बनम्, न ज्ञानान्तरेष्वित्यर्थः ।



नन्वालम्बनं हि कारणम्; असतस्तु कथं विज्ञानोत्पादकत्वमिति चोद-
यति—**कथमुत्पादयेज्ज्ञानं तत्रासंश्चेदिति** ।



तत्र परिहारमाह—**कुतो न्वियमिति** सशेषेणार्धेन ।



आलम्बनत्वेनायं ज्ञानमुत्पादयति, प्रतिभास[^1_pg222]मानतया चालम्बनत्वम् । सा
चेतविद्यमानस्याप्यस्ति, किमिति नोत्पादयति ? अपि च जाग्रत्प्रत्ययवदनात्मतया
प्रतिभासेन सर्वत्र स्वप्नादौ बाह्यालम्बनत्वम्; तत्र चावयोर्विवादः । अर्थासन्निधाने
च परोक्षस्यापरोक्षतया प्रतिभासेन भ्रान्तता भवतु, नात्मालम्बनत्वम्; न हि
नीलकारे प्रतिभासे तस्यापारमार्थिकत्वेन पीताकारता[^2_pg222] भवतीत्याह—<q>बाह्या-
लम्बनतायामिति</q> ।

[^1_pg222]: मानतया वा. मा.

[^2_pg222]: पीताकारतया. मा.

[^1_pg222]: मानतया वा. मा.

[^2_pg222]: पीताकारतया. मा.

<pb n="222"/>

यदि नास्ति [^1_pg223]ततः किं स्यादस्मात् पक्षान्निवर्तनम् ।  
तस्माद् यदन्यथा सन्तमन्यथा प्रतिपद्यते ॥ ११७ ॥  

तन्निरालम्बनं ज्ञानमभावालम्बनं च तत् ।  
भावान्तरमभावोऽन्यो न कश्चिदनिरूपणात् ॥ ११८ ॥  

[^2_pg223]भवता द्वयमप्येतद् दुर्निरूपं सहेतुकम् ।  
प्रतिज्ञादोषवच्चापि योज्या हेतोर्विरुद्धता ॥ ११९ ॥  

समस्तव्यस्तधर्मादिस्वरूपादिविपर्ययात् ।  
दृष्टान्तदोषाः सर्वे च योज्या न ह्येकवस्तुनि ॥ १२० ॥  

तव साध्यांशहेत्वंशव्याप्तधर्मादिसम्भवः ।  

कथं तर्हि समानेऽपि बाह्यालम्बनत्वे स्वप्नादिप्रत्ययानां निरालम्बनत्वमस-
दालम्बनत्वं चोच्यत इत्याशङ्कयाह—**तस्मादिति** ।



भवताप्येतदेवाभावालम्बनविज्ञानमभ्युपगन्तव्यम्, यत्रान्यथा प्रतिभासते;
न पुनः ‘इह प्रदेशे घटो नास्ति’ इति ज्ञानम्’ एतस्य सन्निहितघट-
विविक्तभूप्रदेशालम्बनत्वेन भावालम्बनत्वाभ्युपगमादित्याह—**भावान्तर**मित्यर्धेन ॥



बौद्धपक्ष एव तु सर्वेषां स्वांशालम्बनत्वेन तुल्यत्वात् स्वप्नादौ निरालम्ब-
नासदालम्बनशब्दयोः सप्रमाणकः प्रयोगो न प्राप्नोतीत्याह—**भवते**त्यर्धेन ।



धर्मिनिर्देशकप्रत्ययशब्दवत् हेतुप्रतिपादकं प्रत्ययशब्दं भावादिसाधकत्वेन
विकल्प्य धर्मधर्म्युमयेषां धर्मिविशेषधर्मविशेषोभयविशेषाणां च विपर्ययसाधनात्
विरुद्धत्वमुपपादनीयमित्याह—**प्रतिज्ञादोषवदिति** ।



विज्ञानमात्राभ्युपगमे च स्वप्नप्रत्यस्वलक्षणव्यतिरिक्तयोः साध्यसाधन-
धर्मयोरभावात् सर्वे साधनविकलत्वादयो दृष्टान्तदोषा वत्कव्या इत्याह—<q>दृष्टान्त-
दोष इति</q> ।

[^1_pg223]: किमेवं स्यादरस्मत्पक्षनि. चौ. अनन्त. मु.

[^2_pg223]: भवताम्. अनन्. मु.

<pb n="223"/>
केचिद् वैधर्म्यदृष्टान्तो नास्तीत्यप्यनुयुञ्जते ॥ १२१ ॥  

तदभावादवृत्तेश्च नास्त्यत्रावसरस्तव ।  
विधिरूप्रतिज्ञायामेतद् वक्तुं हि शक्यते ॥ १२२ ॥  

तत्रावस्तुविपक्षेऽपि प्रयोगस्य हि सम्भवः ।  
यस्मिन्ननित्यता नास्ति कार्यतापि न विद्यते ॥ १२३ ॥  

तस्मिन् यथा खपुष्पादादि/?/ति शक्यं हि भाषितुम् ।  
अत्र त्ववस्तु[^1_pg224]साध्यत्वे वस्तुनश्च विषक्षता ॥ १२४ ॥  

तेन स्याद् व्यतिरेकोऽस्य वाच्यो यश्चापि दर्शयेत् ।  
प्रतिषेधद्वयात् तेन विधिरेव प्रदर्शितः ॥ १२५ ॥  

न च शक्यो विधिर्वक्तुं वस्तुन्यसति केनचित् ।  
एवं स्थिते तु[^2_pg224] सर्वज्ञनिषेधादावियं गतिः ॥ १२६ ॥  

अपि च भवत्पक्षे नित्यविपक्षानुमानस्येदं लक्षणम् “त्रिरूपाल्लिङ्गतोऽर्थ-
दृक्” इति । न च निरालम्बनप्रतिज्ञायां सालम्बनविपक्षाभावेन वैधर्म्यप्रयोगासम्भ-
वात् त्रैरूप्यं दर्शयितुं शक्यमित्याह—**केचिदि**त्यर्धेन ॥



ननु ‘अनित्यः शब्दः’ इत्यस्मिन् प्रतिज्ञार्थे नित्यविपक्षाभावेऽपि खपुष्पं
विपक्षमाश्रित्य यथा कृतकत्वस्य त्रैरूप्यं दर्शतम्, उक्तं च “तदभावात्तत्रावृत्तेनायं
दोषः” इति, तथेहापि भविष्यतीत्याशङ्क्य वैलक्षण्यं दर्शयितुमाह—सार्धेन श्लोक-
चतुष्टयेन **तदभावादवृत्तेश्चेत्यादिना** । यत्र वस्तु साध्यत्वेन प्रतिज्ञायते, तत्रा-
वस्तुनो विपक्षत्वादनित्यत्वाभावेन कृतकत्वाभावः शक्यो दर्शयितुम्—यथा
खपुष्पादौ; अवस्तुभूतनिरालम्बनत्वे तु साध्ये खपुष्पादेरपि सपक्षत्वाद् वस्तुनि
विपक्षे निरालम्बनत्वाभावेन प्रत्ययत्वाभावो दर्शयितव्यः । न च भवत्पक्षे सालम्बनं
किञ्चिदस्तीत्यभिप्रायः ।



ननु सर्वज्ञाभावप्रतिज्ञायां वक्तृत्वात् इत्यस्य विपक्षाभावेन त्वयापि त्रैरूप्य-
मशक्यं दर्शयितुमित्याशङ्क्याह—**एवं स्थिते त्विति** ।

[^1_pg224]: साध्यत्वम्. चौ. अनन्त. मु.

[^2_pg224]: च. चौ. अनन्त. मु.

<pb n="224"/>

प्रत्यक्षादेरसा[^9_pg225]मर्थ्यात् तदीयस्यास्मदादिवत् ।  
वैधर्म्यासम्भवेऽप्येतदन्ये त्वाहुरदूषणम् ॥ १२७ ॥  

विनैव तत्प्रयोगेण हेतुरैकान्तिको यतः ।  
सर्वथा सदुपायानां वादमार्गः प्रवर्तते ॥ १२८ ॥  

अधिकारोऽनुपायत्वान्न वादे शून्यवादिनः ।  
ननु सर्वं भवत्सिद्धं मयेदं साधनं कृतम् ॥ १२९ ॥  

किमर्थं [^1_pg225]मदसिद्धया त्वं विकल्प्यात्रात्थ दूषणम् ।  
विप्रलिप्सुरिवाहैवं किमर्थं न्यायविद् भवान् ॥ १३० ॥  

सर्वज्ञताभावप्रतिपादनविवक्षायां वा एवं प्रयोगः कर्तव्यः—बुद्धादेः प्रत्यक्षं
धर्मि धर्मग्राहकं न भवति, प्रत्यक्षत्वात् अस्मदादिप्रत्यक्षवत् इति । अथवा कर्तृत्वेन
सर्वज्ञाभावेऽपि साध्ये विपक्षाभावेन सुतरामैकान्तिकत्वात् गमकत्वं विनापि त्रैरू-
प्यदर्शनेन; यतो नास्माकमिदंलक्षणमनुमानम् “त्रिरूपाल्लिङ्गतोऽर्थदृक्” इत्याह—
**वैधर्म्यासम्भवेऽपीति** ।



अपि च ज्ञानाद्वैतवादिनस्तद्व्यतिरिक्तहेत्वभावेन साधनप्रयोग एव न प्राप्नो-
तीत्याह—**सर्वथा सदुपायानामिति** ।



तत्राद्वैतवादी प्रत्यवतिष्ठते—**ननु सर्वमिति** । अद्वैत[^3_pg225]वादी द्वैतवादिनं प्रति
प्रयुङ्क्ते । तस्य प्रत्ययत्वं निरालम्बनत्वेन व्याप्तं स्वप्नादौ, जाग्रत्प्रत्ययधर्मत्वेना-
सिद्धम् । तत्प्रतिपत्तिफलं चेदमनुमानम्; उक्तं च “परार्थ[^4_pg225]मनुमानं तददृष्टार्थ-
प्रकाशकम्” इत्यर्थः ।



तदत्र द्वैतवाद्यह—**विप्रलिप्सुरिवेति** । उभयवादिसिद्धस्य साधनत्वम्,
नान्यतरसिद्धस्येति दिङ्नागेनोक्तम्—“तत्र यो वादिप्रतिवादिनिश्चितः स साध-
नम्” इति ।



अपि च परासिद्धोऽपि तावत् प्रयुज्यते—साधयिष्यामि इत्यनया लक्षणया
शब्दानित्यत्वसिद्धौ कृतकत्वमिव याज्ञिकान् प्रति । अद्वैतवादिनस्तु तद्व्यतिरिक्तो

[^1_pg225]: सामर्थ्यम्. चौ. अनन्त. मु.

[^2_pg225]: तदसिद्ध्या. चौ. अनन्त. मु.

[^3_pg225]: वादी प्रयुक्ते. मा.

[^4_pg225]: अनुमानतस्त्वदृष्टा. मा.

<pb n="225"/>

नाश्रौषीः साधनत्वं किं प्रसिद्धस्य द्वयोरपि ।  
योऽपि तावत् परासिद्धः स्वयंसिद्धोऽभिधीयते ॥ १३१ ॥  

भवेत् तत्र प्रतीकारः स्वतोऽसिद्धे तु का क्रियाः ।  
तं साधयन् विरुन्ध्याद्धि पूर्वाभ्यु[^1_pg226]पगमं नरः ॥ १३२ ॥  

असाधिते तु [^2_pg226]साध्योऽर्थो न तेन प्रति[^3_pg226]पाद्यते ।  
परासिद्धो न पर्याप्तः परेषां प्रतिपत्तये ॥ १३३ ॥  

तेनसाधनता युक्ता स्वतोऽसिद्धे तु किंकृता ।  
द्वयोः सिद्धस्य हेतुत्वं नादृष्टायोपदिश्यते ॥ १३४ ॥  

प्रत्येष्यन्ति स्वसिद्धेन साधनेन स्वयं यतः ।  
वदेत् कथमसिद्धं चेदित्यनेनापि किं तव ॥ १३५ ॥  

गृहीतमगृहीतं वा साध्यं वा [^4_pg226]साधनादि वा ।  
मयोच्यते चेत् त्वत्सिद्धं किं त्वं न प्रति[^5_pg226]पत्स्यसे ॥ १३६ ॥  

हेतिः स्वत एवासिद्धः । तत्र साध्यमाने तस्मिन् अद्वैतहानिः, असिद्धौ तु साध्यं न
सिध्यतीत्याह—**योऽपि तावदिति** श्लोकद्वयेन ।



एवं स्थिते पुनरद्वैतवादी प्रत्यवतिष्ठते—**परासिद्ध इति** । परप्रतिपत्तये हि
हेतुः प्रयुज्यमानः परसिद्धिमेवापेक्षते; तत्र वाद्यसिद्धोऽपि प्रतिवादिनः सिद्धो
भवति साधनमित्यभिप्रायः ।



“तत्र यो वादिप्रतिवादिनिश्चितः”—इत्येतदपि प्रतिवादिनिश्चितपरमेव
व्याख्येयम्, न्यायमूलत्वाद् वचनानामित्याह—**द्वयोरिति** ।



स्वयमप्रतिपन्नो हेतुः कथमन्यस्मै प्रतिपाद्यत इति द्वैतवादी चोदयति—
**वदेत् कथमसिद्धं चेदितीति** । तत्राद्वैतवादी परिहारमाह—[^6_pg226]**अनेनेत्यादिना**

[^1_pg226]: गतं नरः चौ. अनन्त. मु.

[^2_pg226]: साध्यार्थः. चौ. अनन्त मु.

[^3_pg226]: प्रतिपद्यते चौ. अनन्त. मु.

[^4_pg226]: साधनापि वा. चौ. अनन्त मु.

[^5_pg226]: पद्यसे. चौ. अनन्त. मु.

[^6_pg226]: एतेन. मा.

<pb n="226"/>

यत्र स्यात पुरुषाधीना बुद्धि[^1_pg227]स्तत्रैतदुच्यते ।  
कुतोऽस्य पूर्वविज्ञानमित्यत्रैतन्न युज्यते ॥ १३७ ॥  

यदि चैवं भवेदत्र प्रतिज्ञामात्र एव हि ।   

[^2_pg227]मद्दोषज्ञानमात्रेण प्रतिपत्तिर्भवेत् तव ॥ १३८ ॥  

ततस्तु साधनापेक्षा तेनास्यैव प्रमाणता ।  
तत्स्मृत्त्युत्पत्तिमात्रे तु वाक्यव्यापार इष्यते ॥ १३९ ॥  

तस्माद् [^3_pg227]यथैव साध्यांशव्याप्तहेतुनिदर्शनात् ।  
साध्यं गृह्णन्न वक्तारमपेक्षेत तथा भवान् ॥ १४० ॥  

यच्चापि भवतो ज्ञानं [^4_pg227]प्रत्यक्षेण किमत्र ते ।  
मत्प्रसिद्धास्ति युक्तिर्वा साध्यं वात्र [^5_pg227]यथेप्ससि ॥ १४१ ॥  

तस्मान्न विदुषामेतदुत्तरं युज्यते यतः ।  
तव हेतुरसिद्धोऽयं मम तेन न साधनम् ॥ १४२ ॥  

सशेषेण श्लोकेन । स्वयमप्रतिपन्नमपि ‘परस्येदं सिद्धम्’ इति [^6_pg227]बुद्ध्या हि प्रति-
पादयति, किमिति न प्रतिपद्यसे इत्यर्थः ॥



यत्र वादिप्रत्ययेनार्थः प्रतीयते, तत्रेंद युज्यते वक्तुम्—कुतः पुनर्भवता
प्रतिपन्नम् ? इति; हेतुना त्वर्थं प्रतिपद्यमानो वैवादिकसिद्धमपेक्षते इत्याह—<q>यत्र
स्यादिति</q> ॥



यदि च वादिप्रत्ययेनार्थं प्रतिपद्यसे तदा नित्यः शब्दः—इत्युक्ते प्रतिज्ञा-
मात्रेणैन प्रतिपन्नः किमिति हेतुमपेक्षसे ? हेत्वपेक्षायां तु तस्यैव साधनत्वम्;
प्रतिवादिप्रतिपन्नमेव तु रूपत्रयं वादी स्ववचनेन स्मारयतीत्याह—**यदिति**
श्लोकद्वयेन ॥



यथा च स्वार्थानुमानेनार्थं प्रतिपद्यमानः प्रत्यक्षेण वा नैव वादिप्रतिपन्नता-
मपेक्षते, तथात्रापीत्याह—**तस्माद्यथैवेति** श्लोकद्वयेन ॥



सोत्प्रासमुपसंहरति—**तस्मान्नेति** ॥

[^1_pg227]: तत्रेदमुच्यते. चौ. अनन्त. मु.

[^2_pg227]: मद्दोषाज्ञान. चौ. अनन्त. मु.

[^3_pg227]: यथैक. मा.

[^4_pg227]: प्रत्यक्षादिः. चौ. अनन्त. मु.

[^5_pg227]: यथेच्छसि. चौ. अनन्त. मु.

[^6_pg227]: बुद्ध्यादिप्रति. मा.

<pb n="227"/>

सत्यं यदि ममैवात्र प्रतिपत्तिः फलं भवेत् ।  
तदा त्वदप्रसिद्धेऽपि हेतौ मां प्रति हेतुता ॥ १४३ ॥  

यदा तु ज्ञानमात्रत्वप्रतिपत्तौ भवान्मया ।  
पृष्टः को हेतुरत्रेति तदैवं नोपपद्यते ॥ १४४ ॥  

स्वयं न ह्यगृहीतेन मत्प्रसिद्धेन वा भवान् ।  
हेतुना साध्यमेतत् तु प्रतिपन्नः कथञ्चन ॥ १४५ ॥  

न च व्याप्रियतेऽन्यत्र वचनं प्राश्निकान् प्रति ।  
स्वनिश्चयाय यो हेतुस्तस्यैव प्रतिपादनात् ॥ १४६ ॥  

मत्प्रसिद्धत्वमेतस्य कुतश्चावगतं त्वया ।  
कथं चेत्थं विवक्षा ते स्वयमर्थमजानतः ॥ १४७ ॥  

मयि जिज्ञासमानेऽपि बुद्धिपूर्वाभिधायिनः ।  
इति ज्ञात्वा च वो वृद्धैर्भाषितोभयसिद्धता ॥ १४८ ॥  

एवं प्राप्ते सति द्वैतवाद्यह—**सत्यमित्यादि**चतुःश्लोक्या ॥



ननु च प्रतिवादिप्रतिप्त्यर्थमेव परार्थमनुमानम्; अतः किमुच्यते—
“सत्यं यदि ममैवात्र प्रतिपत्तिः फलं भवेत्”—इति ? अयमभिप्रायः—स्वनिश्चय-
वदन्येषां निश्चयोत्पादनाय हेतुः प्रयुज्यते । तत्र यदि प्रतिवादी प्राश्निकाश्च वादिनं
पृच्छन्ति—अद्वैतसिद्धौ भवतः किं प्रमाणम् ? इति, तदैतदपहास्यम्—यद्यपि
मम प्रमाणं नास्ति, तथापि त्वं प्रतिपद्यस्व इति ॥



स्वांशालम्बनत्वेन च विज्ञानानां मत्प्रसिद्धता च हेतोः कथमवगम्येते-
त्याह—**मत्प्रसिद्धत्वमेतस्येत्यर्धेन** ।



स्वयं च हेत्वर्थमजानतः कथमीदृशी विवक्षापि—यद्यपि ममायं हेतुरसिद्धः,
तथापि भवतः सिद्ध इत्याह—**कथं चेति** ।



अमुमेवार्थं पर्यालोच्य दिङ्नागेनोक्तम्—“तत्र यो वादिप्रतिवादिसिद्धः
स[^1_pg228] साधनम्” इत्याह—**इति ज्ञात्वे**त्यर्धेन ॥

[^1_pg228]: Omitted स. मा.

<pb n="228"/>

तेन यद्वन्ममैतेन त्वमाधित्ससि हेतुना ।  
साध्यज्ञानं तथैवाहमज्ञानं तव दूषणैः ॥ १४९ ॥  

यथैव च भवानीदृक् साध्यमुक्त्वास्य साधनम् ।  
साध्यानुरूपमज्ञात्वा विहितः प्रतिपादनात् ॥ १५० ॥   

तथैव प्रतिपाद्योऽपि तादृक्साध्यबुभुत्सया ।  
मन्वानः साधनं दुष्टं ततः साध्यं न बुध्यते ॥ १५१ ॥  

[^1_pg229]सम्यग्वा साधनं मुक्त्वा तत्सद्भावे दृढे सति ।  
साध्यस्यासम्भवादेव त्वदुक्तं नाववुध्यते ॥ १५२ ॥  

तेनाशेयं न कर्तव्या मोहादपि मयेरिते ।  
साधने साधनं ज्ञात्वा पर एवावभोत्स्यते ॥ १५३ ॥  

विस्पष्टश्चाक्षपादोक्तो विरोधो हेतुसाध्ययोः ।  
यमदृष्ट्वा परैरुक्तमदूषणमिदं किल ॥ १५४ ॥  

तेन यथैव त्वमसिद्धेनैव साधनेन साध्यं साधयितुमिच्छसि, तथवाहम-
सिद्धेनैव दूषणमापादयामीत्याह—**तेन यव्ददिति** ॥



विज्ञानमात्रप्रतिज्ञार्थं च तद्व्यतिरिक्तो हेतुर्यथा वादिनोऽप्रसिद्ध इति कृत्वा
प्रतिवादिना विहतः, तथैव प्रतिपाद्योऽपि तादृक्साध्यबुभुत्सायां साध्यानुरूपं
साधनमज्ञात्वा विहित इत्याह—**यथैव चेति** श्लोकद्वयेन ॥



विज्ञानव्यतिरिक्तं चेत् साधनमवबुध्यते, तदा द्वैतसद्भावादद्वैतहानिरि-
त्याह—**सम्यग्वा साधनं मुक्त्वेति** ॥



अमुमेवार्थमुपसंहरति—**तेनाशेयमिति** । यथोक्तमक्षपादेन—“प्रतिज्ञा-
हेत्वोर्विरोधः प्रतिज्ञाविरोधः” इति ॥



तस्येदमुदाहरणम्—स्वव्यतिरिक्तशून्याः प्रत्ययाः प्रत्ययत्वात् इत्याह—
**विस्पष्टश्चेति** ॥



एतस्य प्रतिज्ञादोषस्येदमुदाहरणम्, यददृष्ट्वैवोदाहरणान्तरमक्षपादोक्तं
दूषितं दिङ्नागेनेत्याह—**यमदृष्टेति** ॥

[^1_pg229]: संवित्त्या साधनं मत्वा. चौ. अनन्त. मु.

<pb n="229"/>

ननु लोकप्रसिद्धेन पूर्वमेतेन हेतुना ।  
साध्यसिद्धिर्ममाप्यासीत् परमार्थोऽस्य नास्तिता ॥ १५५ ॥  

योऽधुना परमार्थेन नास्तीत्येवं [^1_pg230]प्रकाशते ।  
कथं पूर्वमसावासीदसंश्चेत् साधनं कथम् ॥ १५६ ॥  

साधनं चेदवश्यं च परमार्थास्तिता भवेत् ।  
सिद्धिर्नापरमार्थेन परमार्थस्य युज्यते ॥ १५७ ॥  

इदमुदाहरणं दत्तं प्रतिज्ञाहेत्वोर्विरोधे—“नित्यः शब्दः सर्वस्यानित्यत्वात्”
इति । अस्येदं दूषणमुक्तम्—“नित्यत्वप्रतिज्ञायामसर्वत्वं=निरावयवसंज्ञकं हेतुत्वेन
विवक्षितं सांख्यैः—“सर्वस्यानित्यत्वात्” इति । तत्र वैधर्म्यप्रयोगः । तत्रापि
साध्याभावो हेत्वभावेन व्याप्तः कथयितव्यः—अनित्यत्वस्य सर्वत्वात् इति ।
“सर्वस्यानित्यत्वात्”—इति तु विपरीतव्याप्तिकथनात् तदाभासः । तदुक्तम्—



“स हि दृष्टान्त एवोक्तो वैधर्म्येणासुशिक्षितैः ।” इति



ननु सांवृतेन रूपेण प्रमाणप्रमेयव्यवहारोऽस्त्येव; अतः सांवृतादेव प्रमा-
णाद् अद्वैतरूपं सत्यं प्रतीमः; परमार्थतायां तु न किञ्चित् प्रमाणं नापि प्रमेयम्;
अपि तु अपरसाधनमेकं तत्त्वम् । इष्टं चैतदेव वेदान्तवादिभिरपि—“आत्मै-
वेदं सर्वम्” इत्येवं वदद्भिः; अयं तु सर्वोऽविद्याविजृम्भितो भेदपरामर्शः,
आत्मैवेति तु सत्यमिति चोदयति—**ननु लोकप्रसिद्धेनेति** ॥



तत्र परिहारमाह सार्धेन—**योऽधुनेत्यादिना** । यस्य हि परमार्थेन
नास्तित्वम्, तस्य कथमस्तित्वम् ? कथं साधनत्वमित्यर्थः ।



ननु असतः साधनत्वं मा भूत्; संवृतिसत्येन भवत्वित्याशङ्क्याह—
**सिद्धिर्नेति** सार्धेन श्लोकेन । असत्याता हि पदार्थस्य न स्वतः परत एव वा; तत्र
शशविषणादयो न क्वचिदुपायभावं प्रतिपद्यन्ते; बाष्पादयस्तु धूमरूपतयोपायभावं
प्रतिपद्यन्ते, मिथ्यातस्तेभ्योऽपि यावदवगतिरित्यर्थः ॥

[^1_pg230]: प्रकाश्यते. मा.

<pb n="230"/>

न दृष्टा शशशृङ्गादेः सम्यग्ज्ञानादिहेतुता ।  
बाष्पादिना [^1_pg231]ह्यधूमेन मिथ्या बह्न्यादिबोधनम् ॥ १५८ ॥  

तस्मादसत्यहेतोर्या परमार्थे मतिस्तव ।  
साप्यसत्या न सत्यं हि सत्याभासेन गम्यते ॥ १५८ ॥  

येऽपि रेखादयो दृष्टा [^2_pg231]वर्णादेः प्रतिपादकाः ।  

[^3_pg231]न ते स्वेनैव रूपेण परमार्थत्ववर्जिताः ॥ १६० ॥  

वर्णात्मना न[^4_pg231] सत्याश्चेत् सर्वभावेष्वयं विधिः ।  
पदार्थान्तररूपेण न सत्यं किञ्चिदिष्यते ॥ १६१ ॥  

स्वरूपे विद्यमाने तु यदप्येवं प्रकाशते ।  
स्वरूपाभावक्लृप्तौ तु न सत्यं नाप्यसत्यता ॥ १६२ ॥  

हेत्वादीनां तु भवतः स्वरूपेणाप्यसत्यता ।  
तेन बाष्पादिवत् तेषामुपायत्वं न लेख्यवत् ॥ १६३ ॥  

एवमद्वैतावगतावपि अविद्यावस्थायामुपायोपेयभावः पारमार्थिको भवत्येव;
अद्वैतमेवावगम्यमानमुपायस्य भ्रान्ततामवगमयति; विद्यावस्थायान्तु प्रमाणप्रमेय-
प्रमातृप्रत्यस्तमयान्न विद्मः—किमेकमुतानेकम् इति । तदाह—**तस्मादिति** ॥



ननु असत्यादपि लिप्यक्षराद् वर्णावगतिः सत्या दृष्टेत्याशङ्कयाह—<q>येऽपि
रेखादय इति</q> । रेखारूपतया हि लिप्यक्षराणां वर्णावगतौ सम्बन्धग्रहणम्; तेन
रूपेण सत्यत्वमेवेत्यर्थः ॥



यदा तु वर्णसामानाधिकरण्येन लिप्यक्षरावगतिः ‘गकारोऽयम्’ इति,
तदा तेषामसत्यता; तदा च तत्रैव प्रतीतेः पर्यवसानादुपायोपेयभाव एव नास्ती-
त्याह—**वर्णात्मनेति** ॥



विद्यमानस्य च पदार्थस्य स्वरूपपररूपाभ्यां सत्यासत्यत्वम् विज्ञानमात्रप्रति-
ज्ञायां हेत्वादीनां स्वत एवाविद्यमानत्वान्न बाष्पवदुपायत्वं नापि लेख्यवदित्याह
श्लोकद्वयेन—**स्वरूप इत्यादिना** ॥

[^1_pg231]: प्यधूमेन. चौ. अनन्त. मु.

[^2_pg231]: वर्णानाम्. चौ. अनन्त. मु.

[^3_pg231]: स्वेनापि. चौ. अनन्त. मु.

<pb n="231"/>

उपायानां स्वरूपं हि संवृत्यात्मकमेव नः ।  
तथा च सत्यतेष्टैव स्वरूपासत्यता कथम् ॥ १६४ ॥  

संवृत्त्या यत्स्वरूपं हि तद्वाङ्मात्रनिबन्धनम् ।  
हेतुत्वं परामार्थस्य प्रतिपत्तुं न शक्नुयात् ॥ १६५ ॥  

परमार्थाच्च लोकस्य न भेदे हेतुरस्ति ते ।  
लौकिकोपायगम्यस्य केन स्यात् परमार्थता ॥ १६६ ॥  

नन्वसत्यपि बाह्येऽर्थे बुद्ध्यारूढेन सिध्यति ।  
वासनाशब्दभेदोत्थविकल्पप्रविभागतः ॥ १६७ ॥  

न्यायविद्भिरिदं चोक्तं धर्मादौ बुद्धिमाश्रिते ।  
व्यवहारोऽनुमानादेः कल्प्यते न बहिःस्थिते ॥ १६८ ॥  

ननूपायानां संवृतमेव रूपम्, तेन च रूपेण सत्यत्वमस्त्येवेति परिचोद-
यति—**उपायानामिति** ॥



तत्र परिहारमाह—**संवृत्येति** ॥



संवृतिसत्यस्य निराकृत्वादित्यर्थः । तदेव स्मारयति **परमार्थाच्चे**त्यर्धेन ।



लोकशब्दे संवृतिसत्यमाह; न च संवृतोपायगम्यस्य परमार्थतेत्याह—
**लौकिके**त्यर्धेन ॥



ननु विज्ञानमात्रप्रतिज्ञायामसत्यपि बाह्ये हेतौ वासनाभेदेन भिन्नशब्दज-
नितविकल्पप्रतिभासारूढानां धर्माणां गम्यगमकभाव इति परिचोदयति—
**नन्वसत्यपीति** ॥



बाह्यार्थवादिनोऽपि प्रतीतिसत्तां विहाय बहिस्सत्तारूपेणार्थानां गम्यगमक
भावः । तथा हि-न पर्वतस्थस्य धूमस्वलक्षणस्य अभावात् नापि सरस्तीरस्थस्य अप-
क्षधर्मत्वात्, नापि धूमजातेः तत्वान्यात्वाभ्यामनिर्वचनीयत्वात्, नापि अधूमव्यावृत्तेः
अवस्तुत्वात् । उक्तं च दिङ्नागेन—“सर्व एवायमनुमानानुमेयव्यवहारो बुद्ध्या-
रूढेन धर्मधर्मिन्यायेन, न बहिःसदसत्त्वमपेक्षते” इत्याह—**न्यायविद्भिरिति** ॥


<pb n="232"/>

अस्तीदं वचनं तेषामिदं तत्र परिक्ष्यताम् ।  
भेदोऽसतः कथं हि स्याद् बुद्धिशब्दप्रकल्पनात् ॥ १६९ ॥  

निर्वस्तुके कथञ्चित् स्यात् प्रसवो बुद्धिशब्दयोः ।  
शब्दभेदोऽपि भवतस्तदभावान्न सिध्यति ॥ १७० ॥  

यदि वाविद्यामानोऽपि भेदो बुद्धिप्रकल्पितः ।  
साध्यसाधनधर्मादेर्व्यवहाराय कल्प्यते ॥ १७१ ॥  

ततो भवत्प्रयुक्तेऽस्मित् साधने यावदुच्यते ।  
सर्व[^1_pg233]त्रोत्पद्यते बुद्धिरिति दूषणता भवेत् ॥ १७२ ॥  

यश्च मन्त्रस्त्वयोक्तोऽयं धर्म्यादौ बुद्धिमाश्रिते ।  
न बाह्यापेक्षया स स्यादसिद्ध्यादौ मयेरिते ॥ १७३ ॥  

बुद्धिप्रक्लृप्तिसिद्धिश्च भवतां व्यवहारिणाम् ।  
मदुक्तं दूषणं सिद्धं त्वदुक्तं तु न साधनम् ॥ १७४ ॥  

तत्र परिहारमाह—**अस्तीदमिति** सार्धेन । वचनशब्देन न्यायशून्यतां
दर्शयति । इदं त्वत्र परिक्ष्यतामिति धर्मधर्मिणोरभावेन शब्दप्रयोगाभावात् कुतस्त-
दुत्थो विकल्पप्रविभाग इत्यर्थः । वक्ष्यमाणेन च वासनाभावेन भवतः शब्दभेदो
नास्तीत्याह—**शब्दभेदोऽपी**त्यर्धेन ॥



यथा चानादृत्यैव बाह्यमर्थं बुद्ध्यारूढतया साधनत्वम्, तथा भवत्साधन-
दूषणमपि भविष्यतीत्याह—श्लोकद्वयेन—**यदि चेत्यादिना** ॥



यच्च साधनसम्बन्धितयोक्तम् “सर्व एवायम्” इति, तच्छक्यं दूषणेऽप्यू-
हितुमित्याह—**यश्चेति** । “मन्त्रः” इत्यूहविषयतां दर्शयत्युपहासाय ॥



प्रतीतिमात्रव्यवहारित्वाच्च बाह्यार्थाभावेऽपि भवतां मदुक्तदूषणं दूषणं
सिद्धम्; बाह्यार्थवादिनां तु तदभावेन त्वदुक्तं न सिद्ध्यतीति न साधनमित्याह
श्लोकद्वयेन—**बुद्धीत्यादिना** ॥

[^1_pg233]: त्रोद्भिद्यते. मा.

<pb n="233"/>

बाह्यार्थव्यव[^1_pg234]हारित्वाज्ज्ञानोत्पादे स्थितेऽपि नः ।  
कथञ्चिन्न हि कल्प्येत व्यवहारोऽर्थवर्जितः ॥ १७५ ॥  

ननु यद्वन्मया हेतुर्नेष्यते दूषणं तथा ।   
तेन मे दूषणाभावाददुष्टं साधनं भवेत् ॥ १७६ ॥  

नेदानीं दूषणैः कार्यं साधनाभावतो यदि ।  
त्वयैवास्मदभिप्रेता स्वपक्षासिद्धिराश्रिता ॥ १७७ ॥  

न चास्ति वासनाभेदो निमित्तासम्भवात् तव ।  
ज्ञानभेदो निमित्तं चेत् तस्य भेदः कथं पुनः ॥ १७८ ॥  

वासनाभेदतश्चेत् स्यात् प्राप्तमन्योन्यसंश्रयम् ।  
स्वच्छस्य ज्ञानरूपस्य न हि भेदः स्वतोऽस्ति ते ॥ १७९ ॥  

प्रमाणं वासनास्तित्वे भेदे वापि न विद्यते ।  
कुर्याद् ग्राहकभेदं सा [^2_pg234]ग्राह्यभेदस्तु किंकृतः ॥ १८० ॥  

ननु साधनवद् दूषममपि त्वदुक्तमस्माभिर्नेष्टमित्याह—**ननु यद्वदिति** ॥



तत्रोत्तरम्—**नेदानीमिति** । साधनैस्तु विनैव बाह्यार्थाभावस्यासिद्धेर्जितं
बाह्यार्थवादिभिरित्यर्थः ॥



वासनाभेदमभ्युपगम्य दूषणमुक्तम्; इदानीं निमित्ता[^3_pg234]भावेन वासना-
भेदोऽपि नास्तीत्याह सार्धश्लोकेन **न चास्तीति** । ज्ञानभेदोऽपि वासनाभेदनिमित्तः,
तस्माच्च तद्भेद इतीतरेतराश्रयम् । न चात्र बीजाङ्कुरवत् परिहार इत्याह—
स्वच्छस्येत्यर्धेन । बोधरूपता हि विज्ञानानां पारमार्थिकी; तया चैक्यम्; विष-
याकारतया तु विज्ञानानि भिद्यन्ते; सा च [^4_pg234]वासनया; सा नैव पारमार्थिकी; अपा-
रमार्थिकस्तु विज्ञानभेदो न वासनाभेदनिमित्तायालमिति न बीजाङ्कुरन्यायः
संभवति ॥



इदानीं भेदवदस्तित्वेऽपि प्रमाणं नास्तीत्याह—**प्रमाणमि**त्यर्धेन ।



ननु विज्ञानजन्यः संस्कारो वासना; तत्र चाविप्रतिपत्तिरेव । तदुक्तम्—
“वस्तुधर्मो दोषवदनुभवः यदीयात् स्मृतिबीजमावृत्तम् ” इत्याशङ्कयाह—**कुर्यादि**-

[^1_pg234]: हारित्वज्ञानो. अनन्त. मु.

[^2_pg234]: कार्यभेद. मा.

[^3_pg234]: भावेऽपि न वास. मा.

[^4_pg234]: वासना वासनैव पार. मा.

<pb n="234"/>

संवित्त्या जायमाना हि स्मृतिमात्रं करोत्यसौ ।  
क्षणिकेषु च चित्तेषु विनाशे च निरन्वये ॥ १८१ ॥  

वास्यवासकयोश्चैवमसाहित्यान्न वासना ।  
पूर्वक्षणैरनुत्पन्नो वास्यते नोत्तरः क्षणः ॥ १८२ ॥  

उत्तरेण विनष्टत्वान्न च पूर्वस्य वासना ।  
साहित्ये [^1_pg235]च तयोर्नैव सम्बन्धोऽस्तीत्यवासना ॥ १८३ ॥  

क्षणिकत्वाद् द्वयस्यापि व्यापारो न परस्परम् ।  
विनश्यच्च कथं वस्तु वास्यतेऽन्येन नश्यता ॥ १८४ ॥  

त्यर्धेन । यदि विज्ञानजन्यः संस्कारो वासना; तया च सर्वाणि ज्ञानानि जन्यन्ते;
तथा सत्यपि ग्रहणस्मरणयोर्भेदे विषयभेदो न प्राप्नोतीत्यभिप्रायः ॥



एतदेव स्पष्टयति—**संवित्त्ये**त्यर्धेन । सवित्तेरुत्पद्यमाना संस्कारात्मिका
वासना तद्विषयमेव स्मरणमात्रं करोतीत्यर्थः ।



अपरेषां दर्शनम्—विज्ञानयोरेव वास्यवासकभावः; पूर्वविज्ञानवासितमुप-
रितनं स्वकार्यं करोतीति । तदेतद् विकल्प्य निराकरोति; न तावत् क्रमोत्प-
न्नयोः वास्यवासकभाव इत्याह—**क्षणिकेष्विति** ।



यथैवोपरितनं विनष्टत्वेन न पूर्वस्य वासकमिष्यते, तथैव पूर्वमनुत्पन्नत्वादु-
परितनस्य चेत्याह—**पूर्वक्षणैरिति** ।



नापि युगपदुत्पन्नयोः, तादात्म्यतदुत्पतिलक्षणसम्बन्धाभावादित्याह—
**साहित्ये चे**त्यर्धेन ।



उत्पत्त्यनन्तरं च क्षणिकत्वेन विनाशान्न परस्परं व्यापारोऽस्तीत्याह—
**क्षणिकत्वादि**त्यर्धेन ।



नापि विनश्यदवस्थयोरसत्त्वेन वास्यवासकभावः, तदाह—**विनश्यदि**त्यर्धेन ॥

[^1_pg235]: अपि. अनन्त. मु.

<pb n="235"/>

अवस्थिता हि वास्यन्ते भावा भावैरवस्थितैः ।  
अवस्थितो हि पूर्वस्माद् भिद्यते नोत्तरो यदि ॥ १८५ ॥  

पूर्ववद् वासना तत्र न स्यादेवाविशेषतः ।  
भङ्गुरे पूर्वसादृश्याद् भिन्नत्वाच्चास्ति वासना ॥ १८६ ॥  

नैतदस्त्यनुरूपं तु क्षणिकत्वे धियां तव ।   
पूर्वज्ञानं त्वनुत्पन्नं कार्यं नारभते क्वचित् ॥ १८७ ॥  

[^1_pg236]न नष्टं न च तस्यास्ति निष्पन्नस्य क्षणं स्थितिः ।  

[^2_pg236]तेनोत्पद्यविनष्टत्वान्नास्त्यारम्भक्षणोऽपि हि ॥ १८८ ॥  

मीमांसकपक्षे त्ववस्थितस्यात्मनो अवस्थितैरेव विज्ञानैर्वास्यवासकभावो
घटत इत्याह—**अवस्थिता ही**त्यर्धेन । स्थायिन एव ज्ञानस्याशुतरविनाशित्वाभि-
प्रायेण “क्षणिक हि सा” इति व्यवहारः । एवमवस्थिते मीमांसकपक्षं निराकृत्य
वास्यवासकदर्शनान्तरमुपन्यस्यति । तत्र निरा[^2_pg236]करणम्—किं भिन्नस्योत्पत्तिरुता-
भिन्नस्य ? भिन्नोत्पत्तौ तादवस्थ्यं तस्य; अभिन्नोत्पतौ तु आत्मैवोत्पन्नः स्यात;
तदाह—**अवस्थितो हीति** । यदा समन्तरप्रत्यय एवात्मसदृश्यं विज्ञानं जनवद्
वासनोच्यते, तदा क्षणिकत्वेऽपि न कश्चिद्दोष इत्याह—**भङ्गुर** इत्यर्धेन ॥



तदिदमनुपपन्नम्, क्षणिकत्वेन निरन्वयविनाशित्वेन च कार्यकारणभाव-
सादृश्ययोरभावादित्याह—**नैतदि**त्यर्धेन । तत्र तावत् कार्यकारणभावं निराका-
रोति—**पूर्वज्ञानमिति** सार्धेन । न तावदनुत्पद्य[^4_pg236]मानस्योत्पादकमानम्; नाप्यनु-
त्पन्नस्य, क्षणान्तरेऽभावात्; विनश्यदवस्थोऽप्यसत्त्वादकारणम्; अथ क्षणद्वया-
वस्थायी प्राप्तः नाविनष्टम्, असत्वात् ।



ननु चैवमनन्तर[^5_pg236]मुत्पत्तिमत्त्वमेव कार्यत्वमनन्तरपूर्वभावित्वमेव कारणत्वम्;
एवं तर्हि सन्तानान्तरवर्तिनोऽपि कार्यत्वप्रसङ्गः । निरन्वयविनाशित्वेन च सादृश्य-

[^1_pg236]: न विनष्टं न तस्य. चौ अनन्त. मु.

[^2_pg236]: तेनोत्पन्नवि. चौ. अनन्त. मु.

[^3_pg236]: करणं किं हि तदास्य अभि मा.

[^4_pg236]: मानत्वोत्पादक. मा.

[^5_pg236]: मुत्पत्ति...मेव. मा.

<pb n="236"/>

निरन्वय[^1_pg237]विनाशित्वादानुरूप्यं कुतः पुनः ।  
न तदीयोऽस्ति कश्चिच्च धर्म उत्तरबुद्धिषु ॥ १८९ ॥  

समानधर्मतां मुक्त्वा नानुरूप्यं च विद्यते ।  
यदि स्यादानुरूप्याच्च वासना गोधियो यदा ॥ १९० ॥  

हस्तिबुद्धिर्भवेत् तत्र वलक्षण्यान्न वासना ।  
ततः परं च गोज्ञानं निर्मूलत्वान्न संभवेत् ॥ १९१ ॥  

सर्वं विलक्षणं ज्ञानं न स्यादेव विलक्षणात् ।  
बाह्यार्थानुग्रहाभावात् पारार्थ्येनावशीकृताः ॥ १९२ ॥  

मपि नास्तीत्याह—**निरन्वयेति** सार्धश्लोकत्रयेण । सर्वात्मना विनष्टत्वान्न पूर्वा-
परयोरनुगतं किञ्चिदस्तीत्यभिप्रायः । सदृशोत्पादकत्वेन च वासनात्वे विलक्ष-

[^2_pg237]णयोरुत्पाद्योत्पादकभावो न प्राप्नोतीत्यभिप्रायं—**यदि स्यादिति** श्लोकद्वयं
निगदव्याख्यातम् ।



अपरं दर्शनम्—प्रवृत्तिज्ञानानि नीलपीतादिविषयाकारणि स्वच्छायल-
विज्ञाने संस्कारमाधाय वासनारूपं विनश्यन्ति; सा च वासना यज्जतीयाद् विज्ञा-
नादुत्पद्यते तज्जातीयमेव विज्ञानं जनयति एतदपि विज्ञानं [^1_pg237]स्वानुरक्तवासनामिति ।
तद्विकल्प्य दूषयति । तद्ध्यालयविज्ञानं प्रतिक्षणध्वंसि स्थायि वा ? यदि प्रतिक्षण-
ध्वंसि तन्नाशे च यदि तदाधारा वासना विनश्यन्ति, ततश्चात्र कार्यजननस्वभावा
एव कल्पिता इति कार्यं जनयेयुः; न च बाह्यापेक्षिता तासाम्, तस्याभावात् ।
ततश्च क्रमेण कार्योत्पादे न प्राप्नोति; तदाह—**बाह्यार्थानुग्रहाभावादिति** ।
पारार्थ्येनावशीकृता इति कार्यजननस्वभावा एवेत्यर्थः ।



कारणविनाशानन्ततरं च सर्वं कार्यमुदेतीति बौद्धदर्शनम्, अन्यथा क्रमयौ-
गपद्याभ्यामर्थक्रियाविरोधात्; आलयविज्ञानविनाशे च तदाधारा वासना विन-
श्यन्ति; ततश्च ताः स्वानुरूपाणि विज्ञानानि विचित्राणि जनयन्ति; एकस्मिन काले

[^1_pg237]: विनष्टत्वा. चौ. अनन्त. मु.

[^2_pg237]: णयोरुत्पादक. मा.

[^3_pg237]: स्वानुक्त. मा.

<pb n="237"/>

निरन्वयविनाशिन्यः कुर्युः कार्यं कथं क्रमात् ।  
विनाशे कारणस्येष्टः कार्यारम्भश्च नान्यथा ॥ १९३ ॥  

तत्रैव ज्ञाननाशेन विनष्टाः सर्ववासनाः ।  
तेन सर्वाभ्य एताभ्यः सर्वाकारं यदुत्थितम् ॥ १९४ ॥  

ज्ञानमेकक्षणेनैव विनाशं गन्तुमर्हति ।  
यद्याश्रयविनाशेऽपि शक्त्यनाशोऽभ्युपेयते ॥ १९५ ॥  

क्षणिकत्वं च हीयेत न चारम्भोऽन्यथा भवेत् ।  
वासनानां प्रवाहोऽपि यदि ज्ञानप्रवाहवत् ॥ १९६ ॥  

वासनातस्ततो ज्ञानं न स्यात् तस्माच्च वासना ।  
कुर्यातां तुल्यमेवैते नान्योन्यं तु कदाचन ॥ १९७ ॥  

नान्यो विलक्षणो हेतुर्येनान्यादृक् फलं भवेत् ।  
तस्मात् संवृतिसत्यैषा कल्पिता नास्ति तत्त्वतः ॥ १९८ ॥  

उत्पद्यमानानि भिन्नान्यपीति न शक्यते वक्तुम्; एकमेव तद्विचित्रं प्राप्नोति
चित्रबुद्धिवत्; तदाह—**विनाश** इति द्वयेन ॥



अथालयविज्ञानविनाशेऽपि वासना न विनश्यन्ति, एवं क्षणिकत्वाभ्युप-
गमविरोधः; स्थायिनश्च क्रमयौगपद्याभ्यामर्थक्रियाविरोधः; तदाह—<q>यद्याश्रय-
विनाशेऽपीति</q> ॥



अथ विनश्यन्त एव वासनाः आलयविज्ञानविनाशे कार्यं जनयन्ति,
ततु वासनान्तरमेव आलयविज्ञानक्षणान्तरस्थम् । यद्येवं वासनाजननस्वभावत्वा-
पातात् ताभ्यो न प्रवृत्तिज्ञानोत्पादः प्राप्नोति; वासनाजन्यत्वाच्च वासनानां न
प्रवृत्तिज्ञानजन्यत्वं स्यात्, चान्यत् सहकारि विद्यते, यत्समवधाने प्रवृत्तिज्ञानं
जनयति; तदाह—**वासनानामिति** श्लोकद्वयेन ।



उपसंहरति—**तस्मादिति** ॥


<pb n="238"/>

न चेदृशेन भावेन कार्यमुत्पद्यते क्वचित् ।  
यस्य त्ववस्थितो ज्ञाता ज्ञानाभ्यासेन युज्यते ॥ १९९ ॥  

स तस्य वासनाधारो वासनापि स एव वा ।  
कुसुमे बीजपूरादेर्यल्लाक्षाद्युपसिच्यते ।  
तद्रूपस्यैव संक्रान्तिः फले तस्येत्यवासना ॥ २०० ॥  

युक्त्यानुपेतामसतीं प्रकल्प्य यद्वासनामर्थनिराक्रियेयम् ।  
आस्थानिवृत्त्यर्थमवादि बौद्धैः ग्राहं गतास्तत्र कथंचिदन्ये ॥ २०१ ॥  

यत्पुनर्मीमांसकपक्षे वास्यवासकभावो न प्राप्नोतीत्युक्तम् “अवस्थितो हि”
इति, तत्राप्याह—**यस्येति** ॥



नित्यत्वादात्मनो ज्ञानाभ्यासेन युज्यते संस्काराधानम्, स्थायित्वादाधारस्य;
आत्मैव वा स्मरणसमर्थो जायत इति वासनापि स एवेत्याह । तदुक्तम्–“विज्ञान
रूपस्य न नित्यत्वं विरोत्स्यते” इति । यत्तु दिङ्नागेन दृष्टान्तत्वेनोक्तं वासनासिद्धौ
“लाक्षावासितकुसुमं लोहितफलं जनयति” इति, तदसि[^1_pg239]द्धम्, फले लाक्षादिरूप-
स्यैव सङ्क्रान्तत्वात् सङ्क्रान्तस्य प्रत्यभिज्ञायमानत्वादित्याह—**कुसुम इति** ।



बौद्धमपि दर्शनं तात्पर्येण नावगतमित्याह—**युक्त्यानुपेतामिति** । स हि
बुद्धस्तत्वदर्शी [^3_pg239]नाम कथमपि युक्त्यानुपेतां तत एवासतीं वासनां प्रकल्प्य
लोकयात्रासिद्ध्य[^4_pg239]ङ्गतयायतत तस्माद् यथा[^5_pg239]कथञ्चिद् रागपरो लोकः संग्राह्य[^6_pg239] इति ।
बुद्धेनोक्ते [^7_pg239]तत्रान्यथैवातत्त्वदर्शिनो [^8_pg239]माभिनिविष्टा भूतेति ॥


<trailer>इति श्रीभट्टोम्बेकविरचितायां तात्पर्यटीकायां
निरालम्बनवादः समाप्तः ॥</trailer>

[^1_pg239]: तदसिद्धमित्याह-कुसुम इति । बौद्ध. मा.

[^2_pg239]: तात्पर्येणावगत. मा.

[^3_pg239]: दर्शनात्मकयमिव मा.

[^4_pg239]: तयातत. मा.

[^5_pg239]: क्रध्यविद्रगपरम्. मा.

[^6_pg239]: सङ्ग्राह्यवर्तंत इत्येतत्. मा.

[^7_pg239]: तत्रन्यथैव मा.

[^8_pg239]: दर्शनोमाविष्टा इति. मा.

<pb n="239"/>
