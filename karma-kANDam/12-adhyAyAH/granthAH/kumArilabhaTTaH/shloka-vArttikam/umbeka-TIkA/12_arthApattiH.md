+++
title = "१२ अर्थापत्तिः"

+++

अथार्थापत्तिः

प्रमाणषट्कविज्ञातो यत्रार्थो नान्यथा [^1_pg388]भवन् ।  
अदृष्टं कल्पयेदन्यं सार्थापत्तिरुदाहृता ॥ १ ॥  

दृष्टः पञ्चभिरप्यस्माद् भेदेनोक्ता श्रुतोद्भवा ।  
प्रमाणग्राहिणीत्वेन यस्मात् पूर्वविलक्षणा ॥ २ ॥  

अथार्थापत्तिप्रकरणम्॥

“अर्थापत्तिरपि दृष्टः श्रुतो वार्थोऽन्यथा नोपपद्यत इत्यर्थकल्पना” इति
भाष्यम् । तत्र अर्थापत्तिरिति लक्ष्यनिर्देशः ; दृष्टः श्रुतो वेत्यादि लक्षणम् । तत्र
लक्षणग्रन्थे श्रुतग्रहणमनुपपन्नमिव दृश्यते । तथा हि—दृशिरुपलब्धिगोचरे वा
स्यात् चक्षुर्दृष्टे वार्थे वर्तेत ? तत्रोपलब्धिवचनत्वे “श्रुतो वा” इति पुनरुपादान-
मनर्थकम् ; चक्षुर्दृष्टिवचनत्वे चार्थापत्तिद्वयोपादानेनानुमानादिपूर्विका नोपात्ता
स्यात् ; तत्राव्यापकत्वं नाम लक्षणस्य ; तथा “नोपपद्यते” इति ; न हि प्रमा-
णावगतस्य दाहादेरनुपपत्तिर्युक्ता ; यद्यवगतो नोपपद्यते, किमित्यर्थान्तरं कल्प-
यति ? न ह्यङ्गुल्यग्राधिकरणादौ हस्थियूथशतावगतिरर्थान्तरं कल्पयति ; अथ
प्रमाणावगतो नोपपद्यते, किमिदं कल्पयति—इत्याशङ्क्याह—<q>प्रमाणषट्क-
विज्ञात इति</q> । यथाविषयं प्रमाणवट्कप्रमितोऽर्थोऽन्यथानुपपत्त्या यदर्थान्तरं कल्प-
यति, सार्थापत्तिः । उपलब्धिवचनोऽयं दृशिरिति यावत् । अवगतोऽन्यथानुपपद्य-
मानश्च यथैवावगतस्तथैवोपपद्यमानो यदर्थान्तरं कल्पयतीत्यर्थः ॥



“श्रुतो वा” इति तह्यनर्थकमित्याह—**दृष्ट इति** । श्रुतार्थापत्तेर्भेदेनोपा-
दानं प्रमाणविषयत्वेनार्थविषयाया दृष्टार्थापत्तेर्वैलक्षण्यप्रदर्शनार्थम् । वक्ष्यति च
“सविकल्पकविज्ञानैः” इति ॥

[^1_pg388]: भवेत्. चौ. मु.

<pb n="388"/>

तत्र प्रत्यक्षतो [^1_pg389]ज्ञाताद् दाहाद् दहनशक्तता ।  
वह्नेरनुमितात् सूर्ये यानात् तच्छक्तियोग्यता ॥ ३ ॥  

श्रुतार्थापत्तिरत्रैव परस्तादभिधास्यते ।  
गवयोपमिताया[^2_pg389] गोस्तज्ज्ञानग्राह्यता मता ॥ ४ ॥  

“प्रमाणषट्कविज्ञातोऽर्थः” इत्युक्तम्, तत्र प्रत्यक्षपूर्विकां तावदुदाह-
रति **तत्रेति वह्नेरि**त्यन्तेन ।



<q>इत आरभ्य “गृहाभावस्तु यः शुद्धः” ( श्लो. २१) इति प्रती-
कारम्भपर्यन्तं समूलतात्पर्यटीकायामस्यां ग्रन्थपातः; अतः काशिकया
पूर्यते</q> ।



अनुमानपूर्विकामर्थापत्तिमुदाहरति—**अनुमितादिति** । देशान्तर-
प्राप्त्या सूर्ये यानमनुमीयते ; ततोऽर्थापत्त्या तच्छक्तिः । अत्रापि प्रमाणान्तर-
विरोध एवानुपपत्तिः । गमनं हि प्राणिनां विशिष्टपादादिसाधनकमवगतम् ।
अयं तु अनुमिततद्विधर्मसाधनोऽपि तथैव गन्तुमर्हतीति वितर्कः । सोऽयं
शक्तिकल्पनया निवार्यते—अस्ति नाम सा काचिदस्य शक्तिः, यया गन्त्र-
न्तरविधर्मसाधनोऽपि पातनिपातयोः सममुपसर्पतीति ॥



श्रुतार्थापत्तिस्तु भिन्नविषया दृष्टार्थापत्तिभ्यो विविच्य पश्चादेवाभि-
धास्यत इत्याह—**श्रुतेत्यर्धेन** ॥



उपमानपूर्विकां दर्शयति—**गवयेत्यर्धेन** । ‘गवयसदृशो गौः’ इत्यु-
पमिते सदृशज्ञानग्राह्यशक्तिर्गोरर्थापत्त्या कल्प्यते । ईदृशी च तत्रानुपपत्ति-
र्भवति—कथं गवि सुसदृशज्ञानं जायते ? यदि हि जनयेत् प्रथमदर्शन एव
किं न जनयेत् ? सन्ति हि तदापि गवि गवयावयवसामान्यानि । तदेवं
जातमपि गव्युपमानमनुपपत्त्यावसीदति; तच्छक्तिकल्पनयोपपद्यते । अस्ति
नाम कोऽपि गोरतिशयः, यः प्रतियोगिदर्शनप्रतिलब्धाभिव्यक्तिर्गवयसदृशीं
धिंयमुपजनयति ; यच्चेदं समाने पशुत्वे गौरेव गवयसदृश इत्युपमीयते, तदपि
तस्य शक्तिविशेषाभ्युपगमाद् विना नोपपद्यत इति ।

[^1_pg389]: ज्ञानात्. चौ. मु.

[^2_pg389]: उपमिता या गौः चौ. मु, मा.

<pb n="389"/>

अभिधानप्रसिध्यर्थमर्थापत्त्यावबोधितात् ।  
शब्दे बोधकसामर्थ्यात् तन्नित्यत्वप्रकल्पनम् ॥ ५ ॥  

अभिधा नान्यथा सिध्येदिति वाचकशक्तताम् ।  
अर्थापत्त्यावगम्यैवं तदनन्यगतेः पुनः ॥ ६ ॥  

अर्थापत्त्यन्तरेणैव शब्दनित्यत्वनिश्चयः ।  
दर्शनस्य परार्थत्वादित्यस्मिन्नभिधास्यते ॥ ७ ॥  

प्रमाणाभावनिर्णीतचैत्राभावविशेषितात् ।  
गेहाच्चैत्रबहिर्भावसिद्धिर्या त्विह दर्शिता ॥ ८ ॥  

तामभावोत्थितामन्यामर्थापत्तिमुदाहरत् ।  

अर्थापत्तिपूर्विकामुदाहरति—**अभिधानेति** । शब्दानन्तरमर्थप्रतिपत्तिं
दृष्ट्वा तस्य तत्कारणत्वमवसीयते । न च व्यापारमन्तरेण कारणत्वमुपपद्यत
इति शब्दसमवायी व्यापारोऽनुमीयते । स चाभिधेति प्रसिद्धम् । तत्सिध्यर्थं
च शब्दे वाचकसामर्थ्यपर्थापत्त्या प्रमीयते । अभिधायकत्वे ह्यनुमिते भवत्यनु
पपत्तिः—नायमभिधायकः प्रागिव । सम्बन्धज्ञानात् गृहीतसम्बन्धः प्रत्यायक
इति चेन्न, तदभावात् । न ह्यस्यार्थेन संयोगादीनामन्यतमः सम्बन्धो दृश्यते ;
तदस्यामनुपपत्तौ शक्तिकल्पनोपपादिका भवति । अस्ति खल्वनयोर्वाच्य-
वाचकशक्तिरूपः सम्बन्धः, यदग्रहणान्नार्थोऽवगम्यत इति । एवं च शक्ति-
कल्पनोत्तरकालं शक्तेरपि नित्यत्वमन्तरेणानुपपत्तेरर्थापत्त्यन्तरेण शब्दस्य
नित्यता प्रतीयत इति ॥



एतदेव विवृणोति—**अभिधेति** सार्धेन श्लोकेन । एतच्च स्वयं
जैमिनिनैव शब्दाधिकरणेऽभिधास्यत इत्याह—**दर्शनस्ये**त्यर्धेन ॥



अभावपूर्विका तु भाष्यकारेण स्वयमुदाहृतेति न पृथगुदाह्रियत
इत्याह—**प्रमाणाभावेति** सार्धेन । अस्यार्थः—“यथा जीवति देवदत्ते
गृहाभावदर्शनेन वहिर्भावस्यादृष्टस्य कल्पना” इति भाष्ये या चैत्रस्य बहि-
र्भावसिद्धिर्दर्शिता, तामेव प्रकृता प्रकृताभ्योऽन्यामभावपूर्विकामर्थापत्तिं भाष्यकार
उदाहृतवानिति ।


<pb n="390"/>
पक्षदोषेषु चान्यासामुदाहरणविस्तरः ॥ ९ ॥  

अभावावगताच्चैत्राद् बहिर्भावस्य सूचनम् ।  
पक्षधर्माद्यनङ्गत्वात् भिन्नैषाप्यनुमानतः ॥ १० ॥  

बहिर्देशविशिष्टेऽर्थे देशे वा तद्विशेषिते ।  
प्रमेयो यो गृहाभावः पक्षधर्मस्त्वसौ कथम् ॥ ११ ॥  

तदभावविशिष्टं तु गृहं धर्मो न कस्यचित् ।  
गृहाभावविशिष्टस्तु तदासौ न प्रतीयते ॥ १२ ॥  

प्रपञ्चस्त्वर्थापत्त्युदाहरणानां पक्षदोषाभिधानावसरे “श्रोत्रादिनास्ति-
तायाम्” इत्यादिनानुमाने वर्णित इत्याह—**पक्षदोषेष्वि**त्यर्धेन ॥



इदानीमर्थापत्तेरनुमानाद् भेदे वदितव्ये भाष्योक्तत्वादभावपूर्विकाया
एव भेदं तावदाह—**अभावेति** । येयमभावप्रमाणेन ‘गृहे नास्ति’ इत्यनेन
रूपेणावगताच्चैत्राद् बहिर्भावसूचनात्मिकार्थापत्तिः, सापि पक्षधर्मादीनामनङ्गत्वात्
शाब्दवदुपमानवदनुमानाद् भिद्यत इति ॥



पक्षधर्माद्यनङ्गत्वमेव दर्शयति—**बहिर्देशेति** । इह हि बहिर्देशविशिष्ट-
श्चैत्रः पक्षः तद्विशिष्टो वा बहिर्देशः । न चोभयस्यापि गृहगतोऽभावो धर्म
इति पक्षधर्मत्वं कथम् ? न कथञ्चिदित्यर्थः । नाभावमात्रमविशेषिंत चैत्रस्य
बहिर्भावे लिङ्गम् ; न चास्य गृहं विशेषणं भवति ; परतन्त्रं हि विशेषणम्
यथा नीलिमोत्पलद्रव्यस्य । एवमिहापि द्रव्यभूतं गृहमेव तत्परतन्त्रेणाभावेन
विशेष्यते इति युक्तम् । व्यापकत्वाच्चाभावो गृहस्य विशेषणम् ; शक्यते हि
तेन चैत्राधिष्ठितैकदेशव्यतिरिक्तजगद्व्यापिना गृहं व्याप्तुम् ; अल्पं तु गृहं न
महाविषयमभावं व्याप्तुं शक्नोति । अतो यथा व्याप्यस्य धूमस्याग्निविशिष्टत्व-
मवगम्यते, अनेनापि प्रकारेण गृहमेवाभावविशिष्टं बहिर्भावस्य लिङ्गमित्याप-
तति । तच्च तदभावविशिष्टं गृहं न कथञ्चित् चैत्रबहिर्देशाभ्यां संबध्यते ।
अभावस्य तावत् कथञ्चिदस्ति चैत्रान्वयः ; चैत्राभावः—इति हि संप्रतीयते ।
गृहं तु न कथञ्चिच्चैत्रसम्बद्धमवगम्यत इत्यपक्षधर्म इत्याह—**तदभावे**त्यर्धेन ।
इतश्च गृहाभावो न पक्षधर्म इत्याह—**गृहाभावे**त्यर्धेन । गृहीते हि पक्षे
तद्धर्मप्रत्ययो भवति ; न च चैत्रबहिर्देशौ गृहेऽसत्तयावगम्येते इति ॥


<pb n="391"/>

गम्यते तु गृहं तत्र न च चैत्रः प्रतीयते ।  
न चात्रादर्शनं हेतुर्यथाभावेऽभिधास्यते ॥ १३ ॥  

तेन वेश्मन्यदृष्टत्वादिति हेतुर्न कल्प्यते ।  
अदर्शनादभावे च प्रमेयस्यावधारिते ॥ १४ ॥  

बहिर्भावमतिर्नासौ तेनादर्शनहेतुका ।  
चैत्राभावस्य हेतुत्वं गेहेऽभावश्च संस्थितः ॥ १५ ॥  

पूर्वं न चागृहीतस्य धर्मिणः स्यात् प्रमेयता ।  
न चात्र बाह्यदेशो वा चैत्रो वा गृह्यते पुरा ॥ १६ ॥  

नदीपूरेण या वृष्टिरुपरिष्टात् प्रतीयते ।  
देशे कथमदृष्टे तु पक्षधर्मत्वसम्भवः ॥ १७ ॥  

गृहमेव तु तत्र प्रत्यक्षावगतमिति तद्धर्मप्रतीतिरेवाभावे भवतीत्याह—
**गम्यते तु गृहमिति** । न च तत्र गृह एव चैत्रोऽनुमीयते, अभावविरोधादि-
त्यभिप्रायेणाह—**तत्र न च चैत्रः प्रतीयत इति** ।



अतो गृहेऽदर्शनमहेतुरित्याह—**तेनेत्यधेन** । किञ्च गृहाभावावधा-
रणोपक्षीणेऽदर्शने बहिर्भावमतिर्भवति ; कथमसौ तद्धेतुका भविष्यतीत्यभि-
प्रायेणाह—**अदर्शनादिति मति**रत्वेन । अभिप्रायं विवृणोति—<q>नासौ
तेनादर्शनहेतुकेति</q> । अदर्शनावधारितस्य चैत्राभावस्यैवान्यत्रानुपयुक्तस्य हेतुत्वं
संभवति, तच्चापक्षधर्मतया निराकृतमित्याह—**चैत्राभावस्ये**त्यर्धेन ॥



एवं तावत् पक्षधर्मता निराकृता ; पक्षोऽप्यत्रानुमानात् पूर्वं नोपलक्ष्यत
इत्याह—**पूर्वमिति** ॥



अत्र चोदयति—**नदीपूरेणेति** । अत्र ह्यप्रतिपन्न एवोपरिदेशे
पक्षेऽतद्धर्मः पूरो लिङ्गम्, तद्वदिहापि भविष्यतीति भावः ॥


<pb n="392"/>

वृष्टिमत्परदेशत्वं नदीपूरवतोऽत्र तु ।  
देशस्य प्रतिपद्यन्ते यद्वार्थापत्तिरेव सा ॥ १८ ॥  

जीवतश्च गृहाभावः पक्षधर्मोऽत्र कल्प्यते ।  
तत्संवित्तिर्बहिर्भावं न चाबुध्वोपजायते ॥ १९ ॥  

अग्निमत्तानपेक्षा तु धूमवत्ता प्रतीयते ।  
न तद्ग्रहणवेलायामग्न्यधीनं हि किञ्चन ॥ २० ॥  

[^1_pg393]गृहाभावस्तु यः शुद्धो विद्यमानत्ववर्जितः ।  
स मृतेष्वपि दृष्टत्वाद् बहिर्वृत्तेर्न साधकः ॥ २१ ॥  

विद्यमानत्वसंसृष्टगृहाभावधियानया ।  
गेहादुत्कालितश्चैत्रो विद्यते बहिरेव हि ॥ २२ ॥  

परिहरति—**वृष्टिमदिति प्रतिपद्यन्तेऽन्तेन** । एवं चानुमीयमाने
लोकविरोधः ; न ह्येवं लौकिका बुध्यन्ते ; अत आह—<q>यद्वार्थापत्तिरेव
सेति</q> । दृष्टस्य पूरस्य कारणाभावानुपपत्त्योपरिष्टाद् वृष्टिः कल्प्यते । इदमपि
चान्वारूढेनोक्तम् । परमार्थेन तु व्याप्तिबलोत्थमिदमनुमानमेव ; न चापक्षधर्मता
दोषः, उपरिदेशस्य पूरसम्बद्धदेशसम्बन्धात् ; असम्बद्धो हि न हेतुर्भविष्यतीति ॥



इतश्च गृहाभावो बहिर्भावे न लिङ्गमित्याह—**जीवतश्चेति** । निश्चित-
रूपं हि लिङ्गमनुमाने गमकम् ; इह च यो जीवतो गृहाभावः, स प्रमा-
णान्तरबिरोधान्निश्चेतुमेव न शक्यते । एवं हि तत्र भवति वितर्कः—जीवता
हि क्वचिद् भवितव्यम्, कथमिह न स्यात् ? एवं चानध्यवसायादप्रतिष्ठितो
गृहाभावोऽसिद्धत्वादलिङ्गम् । सिद्धिस्तु नानन्तर्भाव्य बहिर्भावमस्य भवति ;
तदन्तर्भावे च परस्तात् प्रमेयाभाव इति भावः ॥



अनुमाने त्वनपेक्षितप्रमेयमेव धूमादिलिङ्गस्य स्वरूपं सिद्धमवगम्यत इत्याह—
**अग्निमत्तेति** । यदि त्विहापि हेतोरनपेक्षत्वसिध्यर्थं गृहाभावमात्रमविशेषितं जीव-
नेन हेतुरिष्यते, ततोऽनैकान्तिक इत्याह—**गृहाभावस्तु यः शुद्ध इति** ॥



विद्यमानत्व[^2_pg393]संसृष्टं बहिर्विद्यमानतामवगमयतीत्याह—**विद्यमानत्वसंसृष्टेति** ॥

[^1_pg393]: गेहाभावस्तु. चौ. मु.

[^2_pg393]: संसृष्टमविद्यमान. मा.

<pb n="393"/>

गेहाभावत्वमात्रं तु यत् स्वतन्त्रं प्रतीयते ।  
न तावता वहिर्भावश्चैत्रस्यैवावधार्यते ॥ २३ ॥  

सिद्धे सद्भावविज्ञाने गेहाभावधियात्र तु ।  
गेहादुत्कालिता सत्ता बहिरेवावतिष्ठते ॥ २४ ॥  

तेनात्र निरपेक्षस्य व्यभिचारो मृतादिना ।  
यस्य त्वव्यभिचारित्वं न ततोऽन्यत् प्रतीयते ॥ २५ ॥  

तस्मात् प्रत्यक्षतो गेहे चैत्राभावे ह्यभावतः ।  
ज्ञाते यत् सत्त्वविज्ञानं तदेवेदं बहिःस्थितम् ॥ २६ ॥  

पक्षधर्मात्मलाभाय बहिर्भावः प्रवेशितः ।  
तद्विशिष्टोऽनुमेयः स्यात् पक्षधर्मान्वयादिभिः ॥ २७ ॥  

पक्षधर्मादिविज्ञानं बहिःसंबोधतो यदि ।  
तैश्च तद्बोधतोऽवश्यमन्योन्याश्रयता भवेत् ॥ २८ ॥  

जीवनवदपरमपि गृहाभावस्य चैत्रत्वं चैत्रबहिर्भावे प्रमेये विशेषणमिति
दर्शयति—**गेहाभावत्वमात्रन्त्विति** श्लोकद्वयेन ॥



जीवत एव चैत्रस्यैवाभावश्चैत्रस्य बहिर्भावं साधयति, अन्यतरविशेषणापाये
तु नेत्याह—**तेनात्र निरपेक्षस्ये**त्यर्धेन । न चैत्रमात्रेण विशेषितं गमयति,
मृतेऽपि भावात् । [^1_pg394]नापि जीवनमात्रेण, चैत्रबहिर्भावाभावेऽपि देवदत्तबहिर्भावे
सद्भावादित्यर्थः । उभयविशेषितस्य तु गृहाभावस्य बहिर्भावसाधकत्वम्, तस्य
चोपपत्तिर्बहिर्भावावगतिपूर्विकेति न तदवगतौ तस्य लिङ्गत्वमित्याह—<q>यस्य
त्वव्यभिचारित्वमि</q>त्यर्धेन ॥



उपसंहरति—**तस्मादिति** द्वयेन । तस्माद् गृहाभावप्रतिपत्तेर्बहिर्भावाव-
गतिपूर्वकत्वान्न तत्प्रतिपत्तौ तस्य लिङ्गत्वम् ; अनपेक्षा तु धूमवत्ता प्रतीयते,
सम्बन्धग्रहणाभावेऽपि तत्प्रतीतेरिति वैलक्षण्यम् ॥



एवं सत्यपि लिङ्गत्वाभ्युपगमे इतरेतराश्रयत्वं प्राप्नोतीत्याह—<q>पक्षधर्मादि-
विज्ञानमिति</q> ॥

[^1_pg394]: Omitted. नापि. मा.

<pb n="394"/>

अन्यथानुपपत्तौ[^1_pg394] तु प्रमेयानुप्रवेशिता ।  
ताद्रूप्येणैव विज्ञानान्न दोषः [^2_pg394]प्रतिघातिनः ॥ २९ ॥  

अविनाभाविता चात्र तदैव परिकल्प्यते ।  
न प्रागवधृतेत्येवं सत्यप्येषा न कारणम् ॥ ३० ॥  

नन्वर्थापत्तेरपि बहिर्भावे प्रमेये प्रमाणत्वं न प्राप्नोति, अनुपपद्यमानं हि
बहिर्भावग्राहकज्ञानोत्पादकम् ; किं चात्रानुपपन्नम् ? ननु जीवतो गृहाभावः । स
तर्हि बहिर्भावसंवेदनात् किं पूर्वं प्रतिपन्नः, उत न ? न यदि प्रतिपन्नः, किं नोप-
पद्यते ? प्रतिपन्नश्चेत् किमिदमुच्यते—“तत्संवित्तिर्बहिर्भावं न चाबुध्वोपजा-
यते”—इति । अपि च, बहिर्भावप्रतिपत्तिपूर्वकत्वादभावप्रतिपत्तेर्बहिर्भावेऽनु-
मेये [^3_pg394]लिङ्गत्वं न युक्तम्, लिङ्गग्रहणवेलायामेव प्रमेयस्य दृष्टत्वादिति, तदत्रापि
समानम् ; बहिर्भावप्रतिपत्तिपूर्वकत्वादनुपपद्यमानप्रतीतेरितरेतराश्रयत्वं च समानम्—
जीवतो गृहाभावाद् बहिर्भावप्रतीतिः तत्प्रतीतेश्चाभावप्रतीतिरित्याशङ्क्याह—<q>अन्य-
थानुपपत्तौ [^4_pg394]त्विति</q> । अनुमान एव प्रमेयानुप्रवेशित्वं नाम दूषणम् ; तत्र
ह्यर्थान्तरप्रतीतिः सम्बन्धबलेन ; नानुपपत्त्या, अगृहीतसम्बन्धस्य धूमदर्शने
सत्यपि वह्निप्रतीतेरभावात् । अत्र तु प्रमाणद्वयप्रतिपन्नयोरेकाधिकरणयोर्भावा-
भावयोः संघटनार्थमेव बहिर्भावाख्यप्रमेयानुप्रवेश इति न दोषः । तदाह—
**ताद्रूप्येणैव विज्ञानादिति** । अवगतविशिष्टगृहाभावोपपादकत्वेनैव बहिर्भावस्य
विज्ञानादित्यर्थः ॥



नन्वत्रापि गृहाभावस्य बहिर्भावेन नियतत्वादविनाभावेनैव प्रतिपत्तेरनुमान-
त्वमेवेत्याशङ्क्याह—**अविनाभाविता चात्रेति** । सत्यप्यत्राविनाभावित्वे गृहीता-
विनाभावस्यैव प्रतिपादकत्वेन[^5_pg394] नानुमानत्वमित्यर्थः ॥

[^1_pg394]: अनुपपन्ने. मा.

[^2_pg394]: प्रतिभाति नः चौ. मु. नास्ति मातृकायां मूलपाठः । न्यायरत्राकरादभ्यूहितोऽयं
पाठः—प्रतिघातिनः इति ।

[^3_pg394]: लिङ्गत्वं नोक्तम्. मा.

[^4_pg394]: त्विति । प्रायोऽनुमाने. मा.

[^5_pg394]: कत्वेनानुमान. मा.

<pb n="394"/>

गृहाभावबहिर्भावौ न च दृष्टौ नियोगतः ।  
साहित्ये तु प्रमाणं च तयोरन्यन्न विद्यते ॥ ३१ ॥  

अन्यथानुपपत्त्यैव ह्येकेनान्यत् प्रतीयते ।  
तथा न कल्प्यते तच्चेत् साहित्य न प्रतीयते ॥ ३२ ॥  

तेन सम्बन्धवेलायां सम्बन्ध्यन्यतरो ध्रुवम् ।  
अर्थापत्त्यावगन्तव्यः पश्चाद[^1_pg396]स्त्वनुमानता ॥ ३३ ॥  

गृहद्वारि स्थितो यस्तु बहिर्भावं प्रकल्पयेत् ।  
यदैकस्मिन्नयं देशे न तदान्यत्र विद्यते ॥ ३४ ॥  

तदाप्यविद्यमानत्वं न सर्वत्र प्रतीयते ।  

यदि चार्थापत्तेः प्रमाणान्तरत्वं न स्यात्, ततः सम्बन्धग्रहणाभावेन
गृहाभावस्य बहिर्भावे लिङ्गत्वं न स्यादित्याह—**गृहाभावेत्यादिना** श्लोकत्रयेण ।
अवगते हि बहिर्भावाख्ये सम्बन्धिनि गृहाभावस्य तत्र सम्बन्धग्रहणम् । गृहा-
भावेनैव च प्रथमं सम्बन्धग्रहणनिरपेक्षेणैव बहिर्भावाख्यः सम्बन्धी प्रतिपादनीयः ।
अवगते तु प्रथममर्थापत्त्या सम्बन्धिनि सम्बन्धग्रहणोत्तरकालं भवत्वनुमानमित्यर्थः ॥



ननु गृहद्वारि व्यवस्थितः प्रत्यक्षेणापि बहिर्भावं प्रतिपद्य गृहाभावेन
सहाविनाभावं प्रतिपद्यत एव । किमुच्यते “तेन सम्बन्धंवेलायाम्” इति इति
चोदयति—**गृहद्वारि स्थित इति** ॥



तत्रैतस्य चोद्यस्योदाहरणान्तरपरिग्रहेण परिहारमाह—<q>तदाप्यविद्य-
मानत्व</q>मित्यर्धेन । भाष्यकारोदाहृते प्रत्यक्षेणापि बहिर्भावमवगम्य सम्बन्धग्रह-
सम्भवान्मा भूदर्थापत्तिपूर्वकत्वम् ; तदाप्यगृहीताविनाभावस्य विना च पक्षधर्मत्वे-
नोपपद्य[^2_pg396]मानत्वान्नानुमानत्वम् । तदुक्तम्—“अविनाभाविता चात्र”—इति,
“पक्षधर्माद्यनङ्गत्वात्” इति च । यत्र तु रोमशाव्यवस्थितं देवदत्तमुपलभ्य
तस्मिन्नेव काले तदन्यथानुपपत्त्यैव सर्वत्राभावमुपलभ्य रोमशाव्यवस्थितेन देवदत्त-
भावेनाभावग्रहणम्, तत्रार्थापत्तिपूर्वत्वम् । [^3_pg396]ननु चैत्राधिष्ठितव्यतिरिक्तसमीपदेशे

[^1_pg396]: अस्त्यनुमानता. चौ. मु.

[^2_pg396]: मानत्वादनुमान. मा.

[^3_pg396]: न तु. मा.

<pb n="396"/>
न चैकदेशे नास्तित्वाद् व्याप्तिर्हेतोर्भविष्यति ॥ ३५ ॥  

नन्वत्राविद्यमानत्वं गम्यतेऽनुपलब्धितः ।  
सा चाप्रत्यत्नसाध्यत्वादेकस्थस्यैव सिध्यति ॥ ३६ ॥  

नैतयानुपलब्ध्यात्र[^1_pg397] वस्त्वभावः प्रतीयते ।  
तद्देशागमनात् सा हि दूरस्थेष्वस्ति सत्स्वपि ॥ ३७ ॥  

गत्वा गत्वा तु तान् देशान् यद्यर्थो नोपलभ्यते ।  
ततोऽन्यकारणाभावादसन्नित्यवगम्यते ॥ ३८ ॥  

ननु चाग्न्याद्यभावेऽपि धृमादिव्यतिरेकिणाम् ।  
तद्देशागमनात् स्पष्टो व्यतिरेको न सिध्यति ॥ ३९ ॥  

चैत्रस्याभावमभावेन प्रतिपद्यते अभावेनाविनाभावग्रहणात् ; किमुच्यतेऽर्थापत्तिपूर्व-
कत्वमित्याशङ्क्याह—**न चैकदेशे नास्तित्वादि**त्यर्धेन । चैत्राधिष्ठितव्यति-
रिक्तानन्तदेशगतो ह्यभावो भावस्य सम्बन्धिनः संनिकृष्टव्यतिरिक्तगत एव ; तस्य
च प्रमाणान्तरेणावगमाभावादर्थापत्तिपूर्वत्वम् । पञ्चमी च तृतीयार्थे ॥



नन्वनुपलब्धिर[^2_pg397]भावलिङ्गम् ; तेनानुमानेनैकदेशव्यवस्थितोऽपि सर्वत्र चैत्रा-
धिष्ठितव्यतिरिक्ते देशेऽभावं प्रतिपद्यत एव । किमुच्यतेऽर्थापत्तिपूर्वत्वमत्रेति इति
चोदयति—**नन्वत्राविद्यमानत्वमिति** ॥



तत्र परिहारमाह—**नैतयानुपलब्ध्या ही**त्यादिना श्लोकद्वयेन । दृश्यानु-
पलब्धिरभावे लिङ्गम् ; त्वनुपलब्धिमात्रम्, अनैकान्तिकत्वात् ॥



यदि हि दृश्यानुपलब्धिरभावे लिङ्गम्, न तर्हि सर्वत्रानग्नौ धूमाभावः
प्रतीयते, दृश्यादर्शनस्याभावादिति सन्दिग्धो व्यतिरेक इति चोदयति—<q>ननु
चाग्न्याद्यभावेऽपीति</q> । येऽपि धूमादयोऽग्न्यभावे व्यतिरेकिण इष्यन्ते तेषामपि
व्यतिरेको न सिध्यति, अनन्तानग्निदेशागमनादिति ॥

[^1_pg397]: लब्ध्या हि. मा.

[^2_pg397]: लिङ्गकेनानुमानेन. मा.

<pb n="397"/>

यस्य वस्त्वन्तराभावः प्रमेयस्तस्य दुष्यति ।  
मम त्वदृष्टमात्रेण गमकः सहचारिणः ॥ ४० ॥  

नन्वेवमितरत्रापि सम्बन्धोऽनुपलब्धितः ।  
चैत्राभावस्य भावेन दृष्टत्वादुपपद्यते ॥ ४१ ॥  

साहित्ये मितदेशत्वाद् प्रसिद्धे चाग्निधूमयोः ।  
व्यतिरेकस्य चादृष्टेर्गमकत्वं प्रकल्प्यते ॥ ४२ ॥  

इह साहित्यमेवेदमेकस्य सहभाविनः ।  
अनन्तदेशवर्तित्वान्न तावदुपपद्यते ॥ ४३ ॥  

तत्र परिहारमाह—**यस्य वस्त्वन्तराभाव इति** । यस्यानग्निव्यवच्छेदो
गम्यः, तस्यैव तद् दूषणम् ; तेन ह्यनग्नावभावो ग्राह्यः ; न च तत् संभवति,
दृश्यानुपलब्धेरभावात् । मीमांसकानां तु दर्शनादर्शनाभ्यां नियमज्ञानमुत्पद्यते ।
तत्रानग्नौ दर्शनं बाधकः ; स च नास्ति । आशङ्कायां तु परिहारो दत्त एव
“दोषज्ञाने त्वनुत्पन्ने” इति ॥



नन्वत्रापि किमर्थापत्तिपूर्वत्वेन रोमशायां चैत्रस्य सद्भावं प्रत्यक्षेण प्रत्तिपद्य
तदधिष्ठितदेशव्यतिरिक्तसमीपदेशे च दृश्यानुपलब्ध्या चैत्राभावं प्रतिपद्य चैत्र-
संद्भावस्य तदधिष्ठितदेशव्यतिरिक्तसमीपदेशगतेन चैत्राभावेन सहचारित्वमवगम्य
अग्निधूमयोरिवोत्तरकालं चैत्रदर्शनादन्यत्राभावावगतिर्लौङ्गिकी भविष्यतीति चोद-
यति—**नन्वेवमिति** ॥



तत्र वैलक्षण्यमाह—**साहित्ये मितदेशत्वादिति** । युक्तं धूमत्वस्याग्नित्वेन
सह भूयोदर्शनेन सहचारित्वग्रहणम् ; तयोरुभयोरप्येकस्मिन् प्रदेशे कृत्स्नोपलब्धेः,
विपक्षे च दर्शनाभावात् । व्यतिरेकशब्देन व्यभिचारमाह ॥



इह तु रोमशाव्यवस्थितस्यानन्तदेशसम्बन्धी चैत्राभावः प्रमेयः । न चान-
वगते तस्मिन् रोमशाव्यवस्थितस्य चैत्रभावस्य सहचारित्वग्रहणं संभवति । न च
तदन्यथानुपपत्तिं मुक्त्वा तत्र किंचित् प्रमाणम् । [^1_pg398]तत्रैतस्मिन्नुदाहरणे सम्बन्ध-
वेलायां संबन्ध्यन्यतरो ध्रुवमर्थापत्त्यैव गन्तव्य इत्याह—**इह साहित्यमेवेदमिति** ॥

[^1_pg398]: तत्रैकस्मिन्. मा.

<pb n="398"/>

ननु देशान्तरं शून्यं चैत्रेणैवं प्रतीयते ।  
तद्देशव्यतिग्क्तित्वात् समीपस्थितदेशवत् ॥ ४४ ॥  

विरुद्धाव्यभिचारित्वं तद्वदेव हि गम्यते ।  
समीपदेशभिन्नत्वाच्चैत्राधिष्ठितदेशवत् ॥ ४५ ॥  

पुरुषस्य तु कार्त्स्न्येन यदेकत्रोपलम्भनम् ।  
तस्यान्यथा न सिद्धिः स्यादित्यन्येष्वस्य नास्तिता ॥ ४६ ॥  

तेनार्थापत्तिपूर्वत्वमत्र यत्र च कारणे ।  
कार्यादर्शनतः शक्तेरस्थित्वं संप्रतीयते ॥ ४७ ॥  

नन्वर्थापत्तिव्यतिरिक्तमनुमानं तदवगतावस्त्येव प्रमाणम् ; किमुच्यते
अर्थापत्त्यैवा[^1_pg399]वगन्तव्य इति चोदयति—**ननु देशान्तरमिति** । तदयं प्रयोगार्थः-
विमत्यधिकरणभावापन्नदेशान्तरं चैत्रशून्यम्, चैत्राधिष्ठितदेशव्यतिरिक्तत्वात्,
चैत्राधिष्ठित(देश)समीपदेशवत् इति ॥



तत्र दूषणमाह—**विरुद्धाव्यभिचारित्वमिति** । तत्राप्ययं प्रयोगार्थः—
तदेव देशान्तरं चैत्रयुक्तम्, चैत्राधिष्ठितसमीपदेशव्यतिरिक्तत्वात्, चैत्राधिष्ठितं-
देशवत् इति ॥



नन्वर्थापत्त्यापि कथं देशान्तरे चैत्राभावावगतिः, उभयत्रापि जातिवत्
सद्भावोपपत्तेरित्याशङ्क्याह—**पुरुषस्येति** । एकस्य सावयवस्य सकलावयवग्रह-
णान्यथानुपपत्तिरन्यत्राभावे प्रमाणमित्यर्थः ॥



उपसंहरति—**तेनार्थापत्तिपूर्वत्वमत्रेति** । इदमपरमनुमानविविक्तमर्यापत्ते-
रुदाहरणमाह—**यत्र च कारणे इति** त्रिपाद्या । अग्निसपर्के सति शरीरविकारा-
त्मकं दाहमुपलभ्य तदन्यथानुपपत्त्याग्नेर्दाहिका शक्तिरस्तीति यद् विज्ञानं
सार्थापत्तिः ॥

[^1_pg399]: पत्त्यैव गन्तव्यः. मा.

<pb n="399"/>

कार्यस्य ननु लिङ्गत्वं न सम्बन्धानपेक्षणात् ।  
दृष्ट्वा सम्बन्धितां चैषा शक्तिर्गम्येत नान्यथा ॥ ४८ ॥  

तदर्शने तदानीं च प्रत्यक्षादेरसम्भवात् ।  
अर्थापत्तेः प्रमाणत्वं त्रैलक्षण्याद् विना भवेत् ॥ ४९ ॥  

अनुमानादभिन्नत्वान्नोक्तौ जयपराजयौ ।  
वध्यघातकभावेन यौ सर्पनकुलादिषु ॥ ५० ॥  

पीनो दिवा न भुङ्क्ते चेत्येवमादिवचःश्रुतौ ।  
रात्रिभोजनविज्ञानं श्रुतार्थापत्तिरुच्यते ॥ ५१ ॥  

तामर्थवि[^1_pg400]षयां केचिदपरे शब्दगोचराम् ।  
कल्पयन्त्यागमाच्चैनामभिन्नां प्रतिजानते ॥ ५२ ॥  

नन्विदमपि कारणशक्तिसद्भावेऽनुमेयकार्यलिङ्गमनुमानमेवेति चोदयति—
**कार्यस्य ननु लिङ्गत्वमिति** । तत्र दूषणमाह—**न सम्बन्धानपेक्षणादि**त्यादिना
न्यूनपादेन श्लोकद्वयेन । सम्बन्धग्रहणसापेक्षं हि लिङ्गं लिङ्गिनमवगमयति ।
सम्बन्धिग्रहणपुरस्सरं च सम्बन्धग्रहणम् । न च शक्त्याख्ये सम्बन्धिनि कार्या-
न्येथानुपपत्तिं मुक्त्वा प्रत्यक्षादि प्रमाणमस्ति । ननु पदार्थस्वरूपानन्तरं कार्यमुप-
जायमानं तज्जन्यमेव स्यात् ; किमत्र परोक्षातिशयकल्पनया ? तदनुपपन्नम् ; क्वचि-
दग्निसंपर्के प्रत्यभिज्ञायामपि कार्यानुत्पादात् । शक्तिपक्षेऽप्यविशिष्टमिति चेन्न,
कार्यावसेयस्य यावत्कार्यं सद्भावादित्यर्थः ॥



इदानीं वृत्त्यन्तरोदाहृतपरित्यागेनोदाहरणान्तरस्य प्रयोजनमाह—<q>अनु-
मानादभिन्नत्वादिति</q> ॥



“श्रुतार्थापत्तिरत्रैव परस्तादभिधास्यते” इत्युक्तम् ; तामाह—**पीन इति** ॥



ननु प्रमाणग्राहिणीत्वेन पूर्वमभिधायेदानीं—“रात्रिभोजनविज्ञानं श्रुता-
र्थापत्तिरुच्यते”—इत्यर्थविषयतां दर्शयति ; तदेतत् पूर्वापरविरुद्धमित्याशङ्क्याह—
**तामर्थविषयामिति** ॥

[^1_pg400]: तामर्थगोचरां. चौ. मु.

<pb n="400"/>

प्रायशश्चानया वेदे व्यवहारो व्यवस्थितः ।  
सोऽवैदिकः प्रसज्येत यद्येषा भिद्यते ततः ॥ ५३ ॥  

वचनस्य श्रुतस्यैव सोऽप्यर्थः कैश्चिदाश्रितः ।  
तदर्थोपप्लुतस्यान्यैरिष्टो वाक्यान्तरस्य तु ॥ ५४ ॥  

न तावच्छ्रूयमाणस्य वचसोऽर्थोऽयमिष्यते ।  
न ह्यनेकार्थता युक्ता वाक्ये वाचकता तथा ॥ ५५ ॥  

पदार्थान्वयरूपेण वाक्यार्थो हि प्रतीयते ।  
न रात्र्यादिपदार्थश्च दिवावाक्येन गम्यते ॥ ५६ ॥  

न दिवादिपदार्थानां संसर्गो रात्रिभोजनम् ।  
न भेदो येन तद् वाक्यं तस्य स्यात् प्रतिपादकम् ॥ ५७ ॥  

आगमान्तर्भावप्रतिपादने तेषां किं प्रयोजनमित्याह—<q>प्रायशश्चानया
वेद इति</q> ॥



आगमवादिनोऽपि केचिछ्रुतागमप्रमेयत्वमेव रात्रिभोजनस्यापि दिवाभोजन-
प्रतिषेधवद् वर्णयन्ति । अन्ये तु श्रुतागमप्रमेयपर्यवस्थापितस्यागमान्तरस्ये-
त्याह—**वचनस्य श्रुतस्यैवेति** ॥



तदेवमनेकधा विप्रतिपत्तौ सत्यां प्रमाणान्तरत्वं शब्दगोचरत्वं च स्वतन्त्र-
प्रक्रियानुरोधेन प्रतिपादयितुमाह—**न तावदिति** । यदि श्रूयमाणस्यैव दिवा-
भोजनप्रतिषेधवदितरोऽप्यर्थः परिकल्प्यते, तदानेकपरत्वं शक्त्यन्तरपरिकल्पनं च
प्राप्नोति ; न च तद्युक्तम्, अन्यथापि रात्रिभोजनप्रतीतेरित्यर्थः ॥



पदार्थान्वयरूपेण हि प्रतीयमानो वाक्यार्थः शब्दशक्तिविकल्पनाहेतुर्भवति ।
न च दिवावाक्ये रात्र्यादिपदार्थान्वयरूपेणेति । एवं सत्यपि यदि वाक्यपदार्थानां
भेदः संसर्गो वा रात्रिभोजनं भवेत्, तदा श्रूयमाणस्यैव दिवाभोजनप्रतिषेध-
वदयमर्थों भवेत् ; न त्वेतदस्तीत्याह—**पदार्थेति** श्लोकद्वयेन[^1_pg401] ॥

[^1_pg401]: पदार्थेति सार्धेन श्लोकद्वयेन न दिवादिपदार्थानामिति. मा.

<pb n="401"/>

अन्यार्थव्यापृतत्वाच्च न द्वितीयार्थकल्पना ।  
तस्माद् वाक्यान्तरेणायं बुद्धिस्थेन प्रतीयते ॥ ५८ ॥  

तस्य चागमिकत्वेऽपि यत् तद् वाक्यं प्रतीयते ।  
प्रमाणं तस्य वक्तव्यं प्रत्यक्षादिषु यद् भवेत् ॥ ५९ ॥  

न[^1_pg402] त्वनुच्चारिते वाक्ये प्रत्यक्षं तावदिष्यते ।  
नानुमानं न चेदं हि दृष्टं तेन सह क्वचित् ॥ ६० ॥  

यदि त्वनुपलब्धेऽपि सम्बन्धे लिङ्गतेष्यते ।  
तदुच्चारणमात्रेण सर्ववाक्यमितिर्भवेत् ॥ ६१ ॥  

न चार्थापत्तिगम्यानि सर्वैः सर्ववचांसि हि ।  
सम्बद्धान्युपलब्धानि येन तेष्वनुमा भवेत् ॥ ६२ ॥  

न च सत्तानुमानेन विशेषो वानुमीयते ।  

तस्माच्छ्रूयमाणवाक्यार्थोपप्लुतस्य “रात्रौ भुङ्क्ते” इत्यस्यैव वाक्यस्या-
यमर्थः इत्याह—**तस्मादि**त्यर्धेन ॥



तस्यानुपप्लुतवाक्यप्रमेयत्वेनार्थापत्तिप्रमेयत्वं मा भूत् ; तद्वाक्यसद्भाव एव
तु किं प्रमाणमित्याह—**तस्य चागमिकत्वेऽपीति** ॥



न तावत् प्रत्यक्षम्, अनुच्चरितत्वात् । नानुमानम्, सम्बन्धग्रहणाभावा-
दित्याह—**न त्वनुच्चारिते वाक्य इति** ॥



संबन्धग्रहणाभावेन तु लिङ्गत्वे वाक्यमात्रस्यानुमेयत्वमित्याह—<q>यदि
त्विति</q> ॥



यदि लिङ्गादिपर्युपस्थापितानि वाक्यानि तादर्थ्यावगमे प्रमाणत्वेनेष्यन्ते,
यथोक्तम्—“विनियोक्त्री श्रुतिस्तावत् सर्वेष्वेतेषु संमता” इति । तेषामर्था-
पत्तिप्रमाणैकसमधिगम्यत्वेन सम्बन्धग्रहणासम्भवेनानुमेयत्वं न स्यादित्याह—<q>न
चार्थापत्तिगम्यानीति</q> ॥



अपि च, वाक्यविशेषस्यात्र सत्ता प्रतीयते । न च तयोर्द्वयोरप्यनुमेयत्वम्,
सत्तायां साध्यायां भावाभावोभयधर्मस्यासिद्धविरुद्धानैकान्तिकत्वेन हेतोरभावात्
सामान्यरूपत्वाच्च लिङ्गलिङ्गिनोरित्याह—**न चेति** ॥

[^1_pg402]: न ह्यनुच्चरिते. चौ. मु.

<pb n="402"/>
इह वाक्यविशेषस्य सत्तैव त्ववगम्यते ॥ ६३ ॥  

पूर्वसिद्धः-स्वतन्त्रोऽर्थः स्वतन्त्रेण विशेषितः ।  
धर्माधर्मविशिष्टोऽत्र नानुमेयः प्रतीयते ॥ ६४ ॥  

अथ श्रुतस्य वाक्यस्य मीयते तद्विशिष्टता ।  
ततः पक्षोऽभ्युपेतः स्यादप्रसिद्धविशेषणः ॥ ६५ ॥  

किंच लिङ्गान्तराभावादेतस्य यदि लिङ्गता ।  
प्रतिज्ञार्थौकदेशत्वं पदवत्ते प्रसज्यते ॥ ६६ ॥  

तद्वदेव [^1_pg403]निवार्यात्र वचसो धर्मधर्मिता ।  
नागृहीते हि तद्धर्मो गृहीते नानुमेयता ॥ ६७ ॥  

क्रियाकारकसम्बन्धात् ऋते नास्ति तु धर्मता ।  
अवाचकतया चैतन्न धर्मो विषयात्मना ॥ ६८ ॥  

यादृग् लिङ्गस्य विषयस्तादृशोऽत्र नास्तीत्याह—**पूर्वसिद्धः स्वतन्त्र इति** ॥



नापि दिवावाक्यस्य रात्रिविशेषस्य अप्रसिद्धत्वेनाप्रसिद्धविशेषणत्वात् पक्ष-
तेत्याह—**अथ श्रुतस्य वाक्यस्येति** ॥



लिङ्गान्तराभावेन च प्रतिज्ञार्थैकदेशतापि हेतोरित्याह—**किञ्चेति** । यथा
पदस्य पदार्थविशिष्टतयानुमेयत्वे प्रतिज्ञार्थैकदेशत्वम्, एवं तत्रापीत्यर्थः ॥



पदवदेव दिवावाक्यरात्रिवाक्ययोर्धर्मधर्मिभावो निराकर्तव्य इत्याह—
**तद्वदेव निवार्यात्रेति** । अप्रतिपन्ने रात्रिवाक्ये धर्मिणि श्रूयमाणस्य तद्धर्मतया
ग्रहणासम्भवात् प्रतिपन्ने चानुमेयाभावादित्यर्थः ॥



पदवदेव च क्रियाकारकलक्षणसम्बन्धाभावेन दिवावाक्यस्य रात्रिवाक्य-
धर्मता निराकर्तव्येत्याह—**क्रियाकारकसम्बन्धादि**त्यर्धेन । दिवावाक्यस्य रात्रि-
वाक्यं प्रत्यव्यापकत्वेन विषयविषयिभावोऽपि नास्तीत्याह—<q>अवाचकतया
चैतदि</q>त्यर्धेन ॥

[^1_pg403]: निराकार्या. चौ. मु.

<pb n="403"/>

प्रतीतेर्वाचकत्वं चेत् प्रसक्तानेकशक्तिता ।  
अनुमाविषयोत्थं [^1_pg404]चेद् धर्मत्वं निष्फलं भवेत् ॥ ६९ ॥  

पदार्थैरपि तद् वाक्यं नासम्बन्धात् प्रतीयते ।  
सामान्यान्यन्यथासिद्धेर्विशेषं गमयन्ति हि ॥ ७० ॥  

न तु वाक्यान्तरेणैषां विना किंचिन्न सिध्यति ।  
न चाप्यन्यः प्रकारोऽस्ति तेन वाक्येन सङ्गतौ ॥ ७१ ॥  

अथैतद् वाचि कल्प्येत वाक्यमन्यत् तथैव च ।  
प्रसङ्गात् तत्र दूरेऽपि नासम्बन्धात् प्रमुच्यते ॥ ७२ ॥  

अथ दिवावाक्योच्चारणे सति रात्रिवाक्यप्रतीतेरस्त्येव वाचकत्वमिति
चोदयति—**प्रतीतेर्वाचकत्वं चेदिति** । तत्र परिहारमाह—<q>प्रसक्तानेकशक्ति-
तेति</q> । प्रतिपत्त्यन्यथानुपपत्त्या शक्त्यन्तरं तर्हि कल्पनीयम् ; न च तत् कल्पयितुं
शक्यम्, अर्थापत्त्यापि तत्प्रतीतेरित्यर्थः । अथ लैङ्गिकीं प्रतिपत्तिमाश्रित्य दिवा-
वाक्यस्य रात्रिवाक्यविषयतया पक्षधर्मत्वम्, तस्यापि प्रतिपत्त्युत्तरकालत्वेन प्रति-
पत्तावनङ्गत्वमित्याह—**अनुमाविषयोत्थं चेदि**त्यर्धेन ॥



एवं तावद् दिवावाक्यस्य रात्रिवाक्यं प्रति लिङ्गत्वं नास्तीत्युक्तम् ।
अधुना तु दिवावाक्यपदार्थानामपि सम्बन्धग्रहणाभावेन न तत्प्रतिपत्तौ लिङ्गत्व-
मित्याह—**पदार्थैरपि तद्वाक्यमि**त्यर्धेन । नाप्यन्यथानुपपत्त्या रात्रिवाक्यप्रतिपत्तौ
तेषां व्यापारः सामान्यरूपत्वात् पदार्थानां व्यक्तिमात्रेणैव विनानुपपत्तिः, न रात्रि-
वाक्येनेत्याह—**सामान्यान्यन्यथासिद्धेरिति** ॥



न च दिवावाक्यपदार्थानामन्यथानुपपत्तिलिङ्गं चान्तरेण रात्रिवाक्यप्रति-
पत्तौ व्यापार इत्याह—**न चाप्यन्य** इत्यर्धेन ॥



एवं तावन्न रात्रिवाक्यस्य प्रत्यक्षत्वं नानुमेयत्वं नापि कल्प्यागमप्रमेयत्वम्,
कल्प्यस्यापि सम्बन्धग्रहणाभावेन तत्प्रतिपत्तौ लिङ्गत्वाभावात् सम्बन्धग्रहणाभावेन
च प्रतिपादकत्वे वरं श्रूयमाणस्यैवार्थापत्तिपर्युपस्थापकत्वेन प्रमाणत्वम् ; किमन्ये-
नेत्याह—**अथैतद्वाचि कल्प्येतेति** सार्धेन ॥

[^1_pg404]: तु धर्मत्व. चौ. मु.

<pb n="404"/>

ततश्च प्रथमादेव वरं ज्ञातुमसङ्गतात् ।  
अन्वयव्यतिरेकौ च प्रतिषेध्यौ पदे यथा ॥ ७३ ॥  

श्रुतवाक्येन सादृश्यं नाश्रुतस्यास्ति किञ्चन ।  
तस्मादनुपमानत्वमर्थस्याप्यनया दिशा ॥ ७४ ॥  

उपमानत्वलिङ्गेन वाक्यं प्रति निवारिते ।  
अर्थेऽपि चैवमेव स्यात् तस्मात् पूवष्वसम्भवः ॥ ७५ ॥  

अतः श्रुतस्य वाक्यस्य यदर्थप्रतिपादनम् ।  
तदात्मलाभ एव स्याद् विना नेत्येतदिष्यते ॥ ७६ ॥  

एतदर्थाद् विना नायमित्यर्थः किं न कल्प्यते ।  

एवं तावद् दिवावाक्यस्य रात्रिवाक्यं प्रति पक्षधर्मत्वं नास्तीत्युक्तम् ।
अधुना तु पदार्थवदन्वयव्यतिरेकावपि न स्त इत्याह—<q>अन्वयव्यतिरेकौ
चे</q>त्यर्धेन ॥



नापि दिवावाक्यस्य रात्रिवाक्यं प्रत्युपमानत्वम्, असादृश्यत्वादित्याह—
**श्रुतवाक्येन सादृश्यमिति** श्लोकद्वयेन ॥



यथा च दिवावाक्यस्य रात्रिवाक्यं प्रति नोपमानत्वं नापि लिङ्गत्वं तथा
तदर्थस्यापि उपमानत्वलिङ्गत्वे न स्त इत्याह—**अतः श्रुतस्येति** । पीनत्वे सति
दिवाभोजनप्रतिषेधस्यात्मलाभो रात्रिवाक्यं विना नोपपद्यत इति श्रुतार्थापत्तेः
प्रमाणविषयत्वेन दृष्टार्थापत्तेर्वैलक्षण्यम् ॥



अत्र चोदयति—**एतदर्थाद्विना नायमि**त्यर्धेन । पीनस्य दिवाभोजन-
प्रतिषेधो रात्रिभोजनं विना नोपपद्यते, भोजनकार्यत्वात् पीनत्वस्य दिवानिषेधेन
तस्यैवान्यत्र सद्भावः प्रतीयते ; न रात्रिवाक्यस्य । स एव त्वर्थापत्त्या प्रतिपन्नस्त-
द्बुद्धौ संनिधापयति, नार्थापत्तिप्रमिता वाक्यार्थावगतिः ; रात्रिभोजनप्रतीतेः पूर्वं
रात्रिवाक्यप्रतिपत्तौ प्रमाणाभावात् । रात्रिवाक्यस्याप्येतदुपपादकार्थप्रतिपादकत्वेनैव
प्रमेयत्वम्, न स्वरूपेण । न च स्वतन्त्रेऽपि काचित् क्षतिः चोदनार्थान्यथानुप-
पत्त्यार्थान्तरमवगम्यमानं विनापि शब्दकल्पनया चोदनालक्षणमेव स्यात् कल्प्य-
वाक्यवत् लिङ्गादयश्च तादर्थ्यावगतौ पर्यालोचनया विप्रकृष्टत्वेन श्रुतिबाध्या
<pb n="405"/>
वाक्यार्थवच्च किं नायमागमार्थः प्रतीयते ॥ ७७ ॥  

सविकल्पकविज्ञानैः शब्दः पूर्वं प्रतीयते ।  
लब्धप्रयोजने वाक्ये परं नागमिकं च नः ॥ ७८ ॥  

ननु चासति सम्बन्धे सति वानवधारिते ।  
गम्यज्ञानमिदं वाक्यं प्रसज्येताप्रमाणकम् ॥ ७९ ॥  

भविष्यन्ति । तदुक्तम्—“रात्रिभोजनविज्ञानम्” इति । अथवा दिवाभोजन-
प्रतिषेधवद्रात्रिभोजनसद्भावोऽपि दिवावाक्यस्यैवार्थो भवतु, प्रमाणान्तरपरिकल्पनं
तु वृथेति चोदनान्तरमाह—**वाक्यार्थवच्च किं नायमि**त्यर्धेन । तदुक्तम्—



“वचनस्य श्रुतस्यैव सोऽप्यर्थः कैश्चिदाश्रितः” इति ॥



तत्राद्यस्य तावत् परिहारमाह—**सविकल्पकविज्ञानैरि**त्यर्धेन । श्रुतार्था-
न्यथानुपपत्त्या हि सविकल्पकविज्ञानमुत्पद्यते, तच्च शब्दानुवेधेनार्थं विषयीकरो-
तीति प्रथमतरप्रतीतत्वेन तस्यैव प्रमेयत्वम् । तत्प्रतिपन्नात्तु शब्दादर्थावगतिरिति ।
तदनुपपन्नम्—स्मर्यमाणस्य हि शब्दस्य सविकल्पकज्ञानोत्पादकत्वम् ; न प्रमेय-
त्वेन । तदुक्तम्—“विविक्ता एव तेऽर्था हि” इति । अपि च, दृष्टार्थान्य-
थानुपमत्त्यापि सविकल्पकमेव विज्ञानमुत्पद्यत इति शब्दप्रमेयत्वप्रसङ्गः प्रत्यक्षा-
दिषु च । अयमाशयः—प्रमाणैकदेशश्रवणान्यथानुपपत्त्या तदवयवस्यैव परि-
कल्पना, नार्थस्य ; प्रेर्यविषयप्रतिपादकपदसहितस्य हि प्रेरकप्रतिपादकस्य
भावनायाः प्रमाणत्वम्, नावयवस्य । ततः “श्रुतो वा” इति च प्रमावयव-
श्रवणमाह । शरीरविकारात्मकदाहग्राहकस्य तु प्रत्यक्षस्य नापरिपूर्णता ।
तत्प्रमेयस्त्वात्मलाभसिध्यर्थः शक्तिं कल्पयतीत्यर्थविषयता । चोद्यान्तरपरिहारमाह
—**लब्धप्रयोजने वाक्य** इत्यर्धेन । दिवावाक्योच्चारणानन्तरं दिवाभोजनप्रति-
षेधप्रतिपत्त्या लब्धप्रयोजने दिवावाक्ये दिवाभोजनप्रतिषेधप्रतिपत्त्युत्तरकालं रात्रि-
भोजनमवगम्यमानं श्रुतार्थापत्तिपर्युपस्थापितप्रमाणावयवस्य प्रतिपद्यते, न श्रूयमाणा-
गमस्येत्यर्थः ॥



ननु तादात्म्यतदुत्पत्त्यविनाभावादिभिरसम्बद्धाद् दिवावाक्याद्रात्रिवाक्या-
वगतिर्भवन्ती मिथ्या स्यादिति चोदयति—**ननु चासतीति**


<pb n="406"/>

सम्बन्धस्य प्रमाणत्वं स्थितं किञ्चेश्वराज्ञया ।  
प्रत्यक्षस्य प्रमाणत्वं कथं वा सङ्गतेर्विना ॥ ८० ॥  

अस्तीन्द्रियार्थसम्बन्धस्तत्र चेन्नानपेक्षणात् ।  
न हि प्रत्यक्षवेलायां सर्वेणासौ निरूप्यते ॥ ८१ ॥  

येनापि तु निरूप्येत पश्चादनुभवादसौ ।  
न स्यादेव प्रमाणाङ्गमसता तुल्य एव सः ॥ ८२ ॥  

अप्राप्यकारिणी येषां चक्षुःश्रोत्रे च ते यथा ।  
तज्ज्ञानस्य प्रमाणत्वमिच्छन्त्येवं भविष्यति ॥ ८३ ॥  

तत्र परिहारमाह—**सम्बन्धस्य [^1_pg407]प्रमाणत्वमि**त्यर्धेन । यद्यसम्बन्धाद-
प्यर्थान्तरप्रतित्तिर्बाधकापेता भवति, किं सम्बन्धेनेत्यर्थः । यथा चक्षुरिन्द्रिय-
मविनाभावादिभिर्विनैव रूपप्रतिपत्तिं प्रमाणभूतां जनयति, तद्वदेतदपीत्याह—
**प्रत्यक्षस्य प्रमाणत्वमि**त्यर्धेन ॥



ननु चक्षुरिन्द्रियमपि सम्बन्धेनैव रूपप्रतिपत्तिं जनयति, तदभावे तु रसप्रति-
पत्तिमपि जनयेदिति चोदयति—**अस्तीन्द्रियार्थसम्बन्धस्तत्र चेदिति** । तत्र
परिहारमाह—**नानपेक्षणदिति** । यो हीन्द्रियमपि सम्बन्धबलेनैव प्रतिपादय-
तीति मन्यते, स धूमवत्तत्र सम्बन्धग्रहणमपेक्षेत ; न तु चक्षुरिन्द्रियैकसमधिगम्ये
रूपे रूपैकसमधिगम्यस्य चक्षुरिन्द्रियप्त्य सम्बन्धग्रहणमस्तीत्यर्थः । अपि च योग्य-
तालक्षणेन वा सम्बन्धेन चक्षुरिन्द्रियं रूपप्रतिपत्तिं जनयति, संयोगेन वा ? [^2_pg407]न
तावद्योग्यतया, तत्परामर्शाभावेऽपि रूपप्रतिपत्तेर्भावादित्याह—**न ही**त्यर्धेन ॥



रूपप्रतिपत्तिलक्षणकार्यप्रतिपत्त्युत्तरकालं च योग्यतावगम्यमाना कथं
तत्प्रतिप्रत्तावङ्गमित्याह—**येनापि त्विति** ॥



नापि संयोगेन, तदभावादित्याह—**अप्राप्यकारिणीति** । अनेनैतदपि
प्रत्युक्तम्—विषयादिपदार्थप्रतिपत्त्युत्तरकालमपेतबाधकादिप्रत्ययः तदन्वयोऽवगम्य-

[^1_pg407]: प्रमाणवदिति. मा.

[^2_pg407]: Omitte p. न. मा.

<pb n="407"/>

तस्मादसत्त्वे सत्त्वे वा सम्बन्धस्य यदेव नः ।  
जायेताभङ्गुरं ज्ञानं तस्यैव स्यात् प्रमाणता ॥ ८४ ॥  

न चाप्यस्याः प्रमाणत्वे कश्चिद् विप्रतिपद्यते ।  
भेदाभेदे विसंवादः कृतस्तत्र च निर्णयः ॥ ८५ ॥  

[^1_pg408]ऋते यत्र तु सम्बन्धाद् बुद्धिरेव न जायते ।  
तत्र किं क्रियतां सोऽपि प्रामाण्ये नैव कारणम् ॥ ८६ ॥  

स्मृत्या श्रुतिर्या परिकल्प्यतेऽस्मिन्
लिङ्गादिभिर्या विनियोजिका च ।  

मनोऽपेक्षासंनिधियोग्यत्वैरभिधानेन [^2_pg408]पदप्रतिपादितार्थनिमित्ततया च चोदनालक्ष-
णत्वं भविष्यति—[^3_pg408]इति ॥



उपसंहरति—**तस्मादसत्त्वे सत्त्वे वेति** ॥



न चात्र[^4_pg408] प्रमाणतायां विप्रतिपत्तिः । यत्र तु विप्रतिपत्तिस्तत्र निर्णयः कृत
एवेत्याह—**न चाप्यस्याः प्रमाणत्व इति** ॥



ननु च यदि विनापि सम्बन्धेनार्थान्तरप्रतिपर्त्तिर्भवति, धूमस्यापि तर्हि
किमविनाभावेन तद्ग्रहणेन चेत्याशङ्क्याह—**ऋते यत्र त्विति क्रियता**मन्तेन ।
योग्यतैवागृहीता स्वकार्यं करोति ; धूमस्त्वविनाभावेऽग्निमवगमयति, न योग्यतया ;
स च प्रतीयमानोऽवगतावङ्गम्, नान्यथेति किं कुर्मः तस्यापि प्रतिपत्त्युत्पादन
एवाङ्गत्वम् ; उत्पन्नायास्तु बाधकापेततैव प्रामाण्यकारणमित्याह—<q>सोऽपि
प्रामाण्ये नैव कारणमिति</q> ॥



भेदप्रतिपादनस्य स्वतन्त्रोपयोगितामाह—**स्मृत्या श्रुतिरित्यादिना** सार्ध-
श्लोकेन ॥

[^1_pg408]: कृते यत्र च. चौ. मु.

[^2_pg408]: पदप्रतिपदार्थ. मा.

[^3_pg408]: Omitted. इति. मा.

[^4_pg408]: चाप्यस्याम्. मा.

<pb n="408"/>
फलादिभिर्यत् परिपूरणं च
सम्बन्धदृक् तत्र न काचिदस्ति ॥ ८७ ॥  

तत् सर्वमित्याद्यसमञ्जसं स्या-
न्नचेदियं स्यादनुमानतोऽन्या ।  
एवंस्वभावाप्यनुमानशब्दं
लभेत चेदस्ति यथेप्सितं नः ॥ ८८ ॥  

<TRAILER>इत्यथर्पात्तिप्रकरणम्</TRAILER>

एवं सामग्रीभेदेन प्रत्यक्षवदनुमानादर्थापत्तेः भेदे साधिते यः कश्चित्

[^1_pg409]पश्चान्मानसामान्यादनुमानशब्दं प्रयुङ्क्ते, न च कश्चिद्वारयतीत्याह—<q>एवंस्व-
भावापीति</q> ॥


<trailer>इति भट्टोम्बेकविरचितायां तात्पर्यटीकायां
अर्थापत्तिः समाप्ता</trailer>

[^1_pg409]: पश्वात्मना सामान्या. मा. पश्चान्मानात् इति च पाठः । चौ. मु.

<pb n="409"/>
