+++
title = "लघुवार्तिकम्"
author = "कुमारिलस्वामी"
domain = "दर्शनानि"
sub-domain = "मीमांसा"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2483"
source_url = "https://www.ebharatisampat.in/read_chapter.php?bookid=NjI4MzM5OTY2ODUzODMy"

+++
[[लघुवार्तिकम्	Source: [EB](https://www.ebharatisampat.in/read_chapter.php?bookid=NjI4MzM5OTY2ODUzODMy)]]

\[

   कुमारिलस्वामिप्रणीतम्  
    लघुवार्त्तिकम्  
   अथ प्रथमोऽध्यायः  
    प्रथमः पादः

 अथातो धर्मजिज्ञासा धर्मोऽर्थो विधिचोदितः ।  
 तत्प्रमाणं परीक्ष्यं स्यान्नाक्षाद्यैस्तत्प्रमीयते ॥ 1 ॥  
 विधिस्तस्मिन्मानमेव नित्यः शब्दः परा\[दा\]त्मकः ।  
 नित्यानि वेदवाक्यानि नानित्यानि समाख्यया ॥ 2 ॥  
   
   द्वितीयः पादः

 मन्त्रार्थवादप्रमुखाः प्रमाणानीति वार्त्तिके ।  
 स्युरर्थवादाः स्तुत्यर्थाः विधिवन्निगदास्तथा ।  
 हेतुवन्निगदास्तद्‌वन्मन्त्रः स्मृत्युपकारिणः ॥ 3 ॥  
   
   तृतीयः पादः

 स्यात्स्मृतीनां प्रमाणत्वं मूलवेदानुमानतः ।  
 न च श्रुतिविरुद्धानां न च मूलान्तरस्पृशाम् ॥ 4 ॥  
 श्रौतक्रमविरोधेन नाचामस्मृत्यमानता ।  
 अर्था यवादिशब्दानां वाक्यशेषानुसारिणः ॥ 5 ॥  
 अन्याविरोधे मानत्वं म्लेच्छव्यवहृतेरपि ।  
 न वेदाः कल्पसूत्राणि होलाकाद्यव्यवस्थितम् ॥ 6 ॥  
 मानं व्याकरणं नान्ये शब्दार्था लोकवेदयोः ।  
 शब्दार्थं आकृतिर्व्यक्तौ लक्षणाक्षेपसम्भवात् ॥ 7 ॥  
 अविरोधादौ च यवाद्भिद्यन्ते वार्त्तिके नयाः ।  
 श्रुतिस्मृत्योर्विरोधे द्राग्विश्रम्भः श्रुतिबोधिते ॥ 8 ॥  
 बाह्यशास्त्रं च नापेक्ष्यं शिष्टाचारस्य मानता ।  
 यद्याचारे विगानं स्यान्नादृत्यो दृष्टहेतुकः ॥ 9 ॥  
 बलिन्यार्यव्यवहृतिर्म्लेच्छानां व्यवहारतः ।  
 त्रिवृदादिपदार्थश्च स्तोत्रिया नवकादिकम् ॥ 10 ॥

   चतुर्थः पादः

 प्रामाण्यमुद्‌भिदादीनामविशेषेण वार्त्तिके ।  
 कर्मनामोद्‌भिदादि स्याच्चित्राज्यादिपदं तथा ॥ 11 ॥  
 तथाघारस्तथा श्येनो वाजपेयफलं तथा ।  
 आग्नेयादिर्गुणविधिर्जात्यर्थे बर्हिराज्यके ॥ 12 ॥  
 यौगिकः प्रोक्षणीशब्दो निर्मन्थ्योऽपि तथाविधः ।  
 नाम स्याद्वैश्वदेवोऽष्टाकपालादि वचः स्तुतिः ॥ 13 ॥  
 तत्कार्यकारिता भक्तौ निमित्तत्वं क्वचिद् व्रजेत् ।  
 क्वचिदेकप्रभवता क्वापि तेन सरूपता ॥ 14 ॥  
 क्वचित्प्रशस्तता तत्र निमित्तत्वं प्रपद्यते ।  
 क्वचिद्भूमा क्वचिल्लिङ्गं समवायस्तु केवलः ॥ 15 ॥  
 संदिग्धमञ्जनद्रव्यं निर्णेयं वाक्यशेषतः ।  
 अवदाने स्रु वादीनां सामर्थ्येन व्यवस्थितिः ॥ 16 ॥  
  ॥ इति प्रथमोऽध्यायः ॥





   अथ द्वितीयोऽध्यायः।  
    प्रथमः पादः।  
  \[टीकेयं प्राचीना। कृतप्रयत्नेनापि मया समग्रा मातृका नोपलब्धा। यावती मातृका समुपलब्धा, तावन्मात्रमेवेदं ग्रन्थरत्नं समुपस्थाप्यते भवतां पुरस्तात्। कदाचित् पूर्णा मातृका समुपलभ्येत चेत्तर्हि यथासमयं पुनः प्रकाशनाय प्रयतिष्य इति विनिवेदयति- सम्पादकः।\]

  धर्मः प्रतिपदं नास्ति भावार्थेभ्यश्च तज्जनिः ।  
  अस्ति धर्मश्चिरस्थायी गुणः संयवनादिकः ॥ 1 ॥  
  \`सोमेन यजेते'त्यादिकमदृष्टार्थकवाक्यजातगतक्रियाकारकपदजातं क्रियाकारकसम्बन्धं परित्यज्य सोमसमप्रधानतया भावनाकरणं समर्पयन् प्रत्येकमपूर्वकल्पकं प्रधानख्यातार्थभावनान्वयसम्भवे उपपदार्थस्य धात्वर्थानन्वयात्। ननु सोमेन यजेतेत्युत्पन्नस्य यागस्य ज्योतिष्टोमवाक्ये फलसाधनत्वप्रतीतेः कथं सोमपदार्थस्य फलभावनान्वय इति चेत्। एतदधिकरणद्वयसिद्धवत्कारेण गुणविधिनामधेयविचारस्य कृततयाऽत्र पूर्वपक्षे ज्योतिष्टोमगुणधात्वर्थयोः स्वर्गभावनाकरणत्वं सोमवाक्येऽप्युभयोरध्याहृतफलभावनाकरणत्वमिति चेत्- धर्मः प्रतिपदं नास्ति। सोमधात्वर्थयोर्भावनाकरणत्वे भावनाभाव्यनिर्वर्त्तकस्यैव तत्करणत्वरूपतया द्वयोः फलजनकत्वापत्तौ फलापूर्वद्वयं स्यात्। न चाग्नेयादीनामेकफलापूर्वजनकत्ववदिहापि स्यादिति शङ्क्यम्। तेषां समुच्चितानां कारकान्वयेन तथात्वेऽप्यत्र सोमे पृथक्करणविभक्तिश्रवणेन यजेतेत्यत्रापि यजेः स्वार्थविशेषितकारकलक्षकतया समुच्चित्यद्वयोः कारकान्वयेनापूर्वद्वयकल्पनावश्यं भावात्। एकवाक्योपादानादारूण्यादिवत् कारकाणां समुच्चयेऽपि समुच्यित्यासम्बन्धात्। तस्माद् लाघवादेकं भावनाकरणम्, इतरन्तदर्थम्॥ 1 ॥  
  फलस्य साध्यस्य सिद्धसाधनाकांक्षत्वादुपपदार्थस्य करणत्वम्। धात्वर्थन्तु करणानुग्राहकतया तदन्वयीति चेत्- भावार्थेभ्यश्च तज्जनिः। पदश्रुत्या धात्वर्थ एव स्वसाधननिष्पन्नः क्रियाकरणम्, अन्यस्य वाक्येन तत्सम्बन्धः। तच्च दुर्बलं श्रुतेः। मिंद्र\[श्र\]रूप द्रव्ये यागादेरदृष्टोपकारकत्वापत्त्या गौरवतादवस्थ्याच्च। तस्माद्धात्वर्थ एव भावनाकरणम्, तत एवापूर्वम्। धात्वर्थातिरिक्ता च भावना, यजतीत्यस्य यागं करोतीति विवरणात्। कृधात्वर्थरूपा तिप्रत्ययान्वयव्यतिरेकानुविधायिज्ञानविषयत्वात्तद्वाच्या। प्रकृतधात्वर्थातिरिक्ता स्वास्थ्यकामः शयीतेत्यादौ धातोरकर्मकत्वेऽपि स्वास्थ्यादिकर्मिका, ओदनं पचेतेत्यादौ धात्वर्थकर्मकर्मिका च सिद्धकर्त्त-कक्रिया आख्यातेष्ववगम्यत इति ॥ 2 ॥



\]
