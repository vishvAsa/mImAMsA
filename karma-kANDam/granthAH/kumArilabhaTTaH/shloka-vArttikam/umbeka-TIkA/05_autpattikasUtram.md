+++
title = "०५ औत्पत्तिकसूत्रम्"

+++
अथौत्पत्तिकसूत्रम् ॥

औत्पत्तिकस्तु शब्दस्यार्थेन सम्बन्धस्तस्य ज्ञानमुप-
देशोऽव्यतिरेकश्चार्थेऽनुपलब्धे तत्प्रमाणं
बादरायणस्यानपेक्षत्वात् ॥ १-१-५ ॥

प्रत्यक्षादौ निषिद्धेऽपि ननु लोकप्रसिद्धितः ।  
धर्माधर्मौ प्रमास्येते ब्राह्मणादिविवेकवत् ॥ १ ॥  

धार्मिकाधार्मिकत्वाभ्यां पीडानुग्रहकारिणौ ।  
प्रसिद्धौ हि तथा चाह पाराशर्योऽत्र वस्तुनि ॥ २ ॥  

इदं पुण्यमिदं पापमित्येतस्मिन् पदद्वये ।  
आचण्डलं मनुष्याणामल्पं शास्त्रप्रयोजनम् ॥ ३ ॥  

निर्मूलासम्भवादत्र प्रमाणैः सैव मृग्यते ।  
कुतः पुनः प्रवृत्तेति प्रत्यक्षादि तु वारितम् ॥ ४ ॥  

एवं तावत् प्रत्यक्षाद्यर्थापत्तिपर्यन्तेषु निषिद्धेष्विदानीं तदुपलम्भकप्रमाणा-
भावेन धर्मस्याभावमाशङ्क्य तदुपलम्भकं शब्दं प्रमाणमुपदर्शयितुमाह—“अभा-
वोऽपि नास्ति, यतः” “औ—त्वात्” । तदधुना चोदना च प्रमाणमेवेति च
यत् प्रतिज्ञातं साधयति, तत्राह—“अभावोऽपि नास्ति, यतः” इति भाष्यम्,
अवशिष्टं सूत्रमिति ॥



ननु निषिद्धेष्वपि प्रत्यक्षादिषु लोकप्रसिद्धित एव धर्माधर्मौ प्रमास्येते;
ततस्तदभाव[^1_pg184]स्यानवसर इति चोदयति—**प्रत्यक्षादौ निषिद्धेऽपीति** ॥



तामाह—**धार्मिके**त्यादिना **प्रसिद्धौ** हीत्यन्तेन ।



तामेव लोकप्रसिद्धिं व्यासवचनेन दर्शयति—**तथा चेति** सशेषेण श्लोकेन



सत्यमेवमेतत्; प्रसिद्धेरेव तु मूलान्तरनिषेधेन निर्मूलत्वमाशङ्क्य शब्द-
मूलतां दर्शयतीत्याह—**निर्मूलासम्भवादत्रति** । तदुक्तम्—



“धर्मे सामान्यतः सिद्धे प्रमाणं चोदनेष्यते ॥” इति ॥

[^1_pg184]: स्थावसर. मा. अत्र प्रसिद्ध्यभावस्य निरूपणावसरः इत्यर्थः ।

<pb n="184"/>

न चैतानि परित्यज्य पृथग् लोके प्रमाणता ।  
संसारमोचकादेश्च [^1_pg185]हिंसा पुण्यत्वसंमता ॥ ५ ॥  

न पश्चात् पुण्यमिच्छन्ति केचिदेवं [^2_pg185]विगानतः ।  
म्लेच्छार्याणां प्रसिद्धत्वं न धर्मस्योपपद्यते ॥ ६ ॥  

न चार्याणां विशेषोऽस्ति यावच्छस्त्रमनाश्रितम् ।  
तन्मूलार्यप्रसिद्धिस्तु तत्प्रामाण्ये स्थिते भवेत् ॥ ७ ॥  

तस्मादभाव[^3_pg185]वक्त्रस्थौ धर्माधर्मौ न शक्नुयात् ।  
चोदना चेत् समुद्धर्तुं ग्रस्तौ तेनैव पश्यताम् ॥ ८ ॥  

उपदेशो हि भवति ज्ञानं तस्येति योज्यते ।  
ज्ञायते येन तज्ज्ञानमेवाधिकरणत्वतः ॥ ९ ॥  

ननु प्रसिद्धिरपि प्रमाणम्, येन प्रत्यक्षादिभिः सह विकल्प्येत ? स्मरणं
हि प्रसिद्धिशब्देनोच्यते; तच्च प्रत्यक्षादिमूलमेवेत्यह—**न चैतानी**त्यर्धेन ।



किञ्च न तावत् प्रसिद्धिमात्रस्य शब्दनिरपेक्षस्य धर्माधर्मौ प्रति प्रामाण्यं
विगानादित्याह—**संसारमोचकादेरिति** सार्धेन ॥



नाप्यार्यप्रसिद्धेः[^4_pg185], शास्त्रस्य धर्मं प्रति प्रामाण्यानङ्गीकरणेऽनार्यविवेकाभावेन
“शास्त्रस्था वा” [^5_pg185]इति तन्निमित्तस्याभावादित्याह—**न चार्याणामि**त्यर्धेन ।



शब्दमूलत्वेनार्यप्रसिद्धिरनार्यप्रसिद्धेर्विशिष्यते; [^6_pg185]सा कथमिव शब्दप्रामाण्या-
नङ्गीकरणेन धर्मं प्रति [^7_pg185]प्रमाणं स्यादित्याह—तन्मूलेत्यर्धेन ॥



एवं तावत् प्रत्यक्षादिष्वार्थापत्तिपर्यन्तेषु निषिद्धेषु धर्माधर्मयोरभावमुखप्रवेशं
चोदनैव शक्ता वारयितुमित्यस्यासद्भावादित्याह—**तस्मादिति** ॥



एवं तावद्भाष्यं व्याख्यायाधुना सूत्रं व्याचष्टे । तत्र “तस्य ज्ञानमुपदेशः”
इति ज्ञानोपदेशशब्दौ समानाधिकरण्येन प्रवृत्तौ युक्तौ । तयोश्च विज्ञानशब्दवाच-
कत्वेन भिन्नार्थत्वात् तदभावमाशङ्क्य सामानाधिकरण्यं दर्शयितुमाह—<q>उपदेशो
हीति</q> ॥

[^1_pg185]: हिंसाधर्मत्व. मा.

[^2_pg185]: विजानतः. गा.

[^3_pg185]: वक्तृस्थो. चो. मु.

[^4_pg185]: द्धैर्न धर्मम्. मा.

[^5_pg185]: Omitted. इति. मा

[^6_pg185]: स कथम्. मा.

[^7_pg185]: प्रामाण्यम्. मा.

<pb n="185"/>

औत्पत्तिकगिरा दोपः कारणस्य निवार्यते ।  
अबाधोऽव्यतिरेकेण स्वतस्तेन प्रमाणता ॥ १० ॥  

सर्वस्यानुपलब्धेऽर्थे प्रामाण्यं स्मृतिरन्यथा ।  
चोदना चोपदेशश्च विधिश्चैकार्थवाचिनः ॥ ११ ॥  

उपदेशशब्देन विधायकं वाक्यमुच्यते । ज्ञानशब्देन ज्ञायतेऽनेनेति
व्युत्पत्त्या प्रमाणमाह । तत्रायं वाक्यार्थः—धर्म उपदेशो ज्ञानम्, धर्मे सविधिकं
वाक्यं प्रमाणमित्यर्थः । “औत्पत्तिकस्तु शब्दस्यार्थेन सम्बन्धः” इत्यनेनापि कार-
णदोषाभावमाह । शब्दार्थयोर्नित्यः [^1_pg186]सम्बन्धो न समय इत्याह—**औत्पत्तिकगिरे**-
त्यर्धेन । अव्यतिरेकशब्देनापि बाधकप्रत्ययाभावमाह—[^2_pg186]**अबाधोऽव्यतिरेकेणेति** ।
ननु ज्ञानशब्देनैव प्रामाण्यमुपदेशस्योक्तम्, अतः कि/?/नेन “तत्प्रमाणम्” इत्या-
शङ्क्यार्थान्तरमस्य दर्शयन्नाह—**स्वतस्तेन प्रमाणतेति** । विज्ञानशब्देनोपदेशस्य
प्रामाण्यमुक्तम्; “तत्प्रमाणम्” इत्यनेन त्वनपेक्षत्वेन यत् प्रमाण्यं प्रतिज्ञातम्,
तत् स्वत इति ॥



इदानीं “अर्थेऽनुपलब्धे” इति व्याचष्टे—**सर्वस्ये**त्यर्धेन ।



तदनेन कार्येऽर्थे शब्दप्रमाण्यं दर्शितम् । अप्रवृत्तप्रेरकोपदेशश्चात्र प्रमाणम्;
विषयविशेषणं चैतदनुपलब्धग्रहणम्; प्रत्यक्षादयस्तूपलब्धेऽपि प्रवर्तन्ते । सर्व-
ग्रहणं चोत्पत्तिविनियोगविध्यभिप्रायम् । “स्मृतिरन्यथा” इत्यनुवादकत्वमाह । तदु-
क्तम्—“तेनेतरप्रमाणैः” इति । ननु चोदनायाः कार्येऽर्थे प्रामाण्यं प्रति-
ज्ञातम्—“चोदनालक्षणोऽर्थो धर्मः” इति; [^3_pg186]उपदेशस्य साधितम्—“तस्य
ज्ञानमुपदेशः” इति; तदेतदसम्बद्धमित्याशङ्क्याह—**चोदने**त्यर्धेन ॥



किमर्थं पुनर्जैमिनिना विधिराश्रितः [^4_pg186]तस्याप्यङ्गीकरणं स्वर्गयागयोः साध्य-
साधनभावावगमाय प्रवृत्तिसिद्धये वा ? तावत् साध्यसाधनभावावगमाय; यतोऽ-
न्तरेणापि विधिना आख्यातेष्वेव साध्यसाधनभावोऽवगम्यते; तानि हि करोत्यर्थं 

[^1_pg186]: नित्यसम्बन्धः मा.

[^2_pg186]: अभावो व्यति. मा.

[^3_pg186]: शस्य साधि. मा.

[^4_pg186]: तस्य व्यङ्गी. मा.

<pb n="186"/>

वाक्यान्तरे समर्थेऽपि किमर्थं विधिराश्रितः ।  
साध्यसाधनसम्बन्धः सर्वाख्यातेषु विद्यते ॥ १२ ॥  

सर्ववाक्येषु चाख्यातं तेनाकाङ्क्षानिवर्तनात् ।  
प्रवृत्तिसिद्धिरिच्छातः [^1_pg187]प्रतिबन्धान्निवर्तनम् ॥ १३ ॥  

भावानामवगमयन्ति; सा च साध्यं [^2_pg187]साधनं चान्तरेण नोपपद्यते । तत्रैतत् स्यात्
साध्यमात्रामन्तरेण भावना नोपपद्यते साध्यनमात्रं च यत्तु स्वर्गस्यैव साध्यत्वं
यागस्यैव साधनत्वम्, तत्र विधेरुपयोग इति; तदसत; “स्वर्गकामो यजेत”
इति, स्वर्गयागौ इति वा, स्वर्गयागाभ्याम् इति वा, भावनावगभ्यते; सा च
साध्यसाधनापेक्षिणी; न च द्वयोरपि साध्यसाधनत्वे युक्ते; अन्यतरस्य तु कल्प्य-
माने स्वर्गस्यैव प्रयोजनत्वेनावगमात् साध्यत्वं युक्तम्; इष्यमाणार्थ[^3_pg187]तयैव निष्पाद-
नेन च साधनत्वावगमाद् यागस्यैव साधनत्वमवगम्यत इति नास्ति प्रमाणयोजनं
विधेरुपयोग इति चोदयति—**वाक्यान्तर** इति सार्धेन ॥



तत्रैतत् स्यात—प्रवृत्तिसिध्यर्थं तदाश्रयणम्; तदयुक्तम्; विशिष्टप्रयोजना-
ङ्गिभावनामवगम्य तत्प्रयोजनार्थिन इच्छयैव प्रवर्तन्ते; यस्तु तत् प्रयोजनं नेच्छति,
तस्य विधिरपि किं कुर्यात ? अथ कश्चिद् ब्रूयात्—करणार्थे भवतु प्रवत्तिः, तस्ये
ष्टसाधनत्वात्; इतिकर्तव्यतानुबन्धे तु विधि[^4_pg187]मन्तरेण नेयं प्रवत्तिर्भवति; न हि
तत्फलसाधनमिति । तन्न, तस्यापि फलभावनां प्रति [^5_pg187]साधनत्वात् । तदेव तु
फलसाधनत्वं करणोपकारद्वारेण, न तु करणत्वेन; उत्पत्तिशिष्टकारणा[^6_pg187]न्तरावरो-
धादवान्तरद्वारसमर्पकत्वाच्च फलभावनार्थस्यैव सतः श्रुत्यादयः । यद्यपि करणार्थैवे-
तिकर्तव्यता भवतु, तथापि न तत्र विधिः पुरुषं प्रवर्तयति; स्वर्गकामस्या[^7_pg187]तत्साधने
प्रेरयितुमशक्यत्वात् । करणोपकारकामस्य तु तत्साधनेऽपीच्छोरेव प्रवत्तिरिति; तदे-
तदाह-**प्रवृत्तिसिद्धिरिच्छातः इति** । निषेधाधिकारेऽपि रागतो हनने प्रवर्त[^8_pg187]मानो

[^1_pg187]: प्रतिषेधात्तु वर्जनम्. चौ. अनन्त. मु.

[^2_pg187]: साधनमन्त. मा.

[^3_pg187]: तया वा निष्प्रमादेन. मा.

[^4_pg187]: विधिन्तरेण. मा.

[^5_pg187]: सन्धानत्वात्. मा.

[^6_pg187]: न्तरविरोधा. मा.

[^7_pg187]: मस्यार्थत. मा.

[^8_pg187]: मानेन च निर्तत. मा.

<pb n="187"/>

विधावनाश्रिते साध्यः पुरुषार्थो न लभ्यते ।  
श्रुतस्वर्गादिबाधेन धात्वर्थः साध्यतां व्रजेत ॥ १४ ॥  

नञा निवर्त्यत इति किं विधिना ? विधिरप्यत्र श्रूयमाणो रागादिलक्षणमेव प्रवृत्ति-
मनुवदेत्—यद्धननं कुर्यात् इति; न त्वसौ विधायकः । तथा हि—न तावद्धननं
विदधाति, तत्र रागत एव प्रवृत्तत्वात् । नापि नञर्थम्, अभावरूपत्वात् । नापि
नञर्थावच्छिन्नां भावनां विदधाति, तदवच्छिन्नायास्तस्याश्चाभावरूपत्वात् । नापि
नञर्थावच्छिन्नस्य [^1_pg188]हननस्य, तस्याप्य[^2_pg188]भावरूपत्वात् । नापि रागतो हननावच्छिन्नायां
प्रवर्तमानस्तत्पर्युदस्तायां नियुज्यते, अनवच्छिन्नायास्तस्या विधिविषयत्वायोगात् ।

[^3_pg188]नापि अहननावच्छिन्ना विधीयते’ अभावस्याव्यापाररूपत्वेनानवच्छेदकत्वात् ।
अथापि नञुपहिता हन्तिरब्राह्मणादिन्यायेन हननपर्युदस्तधात्वर्थान्तरवाचित्वात्
तदवच्छिन्नां भावनां [^4_pg188]प्रतिपादयति, सा च विधेर्विषय इत्याशयः, तदसत्; हनन-
व्यतिरिक्तधात्वर्थावच्छिन्नायां पुरुषस्य स्वत एव प्रवृत्तत्वात; अवश्यं जीवन् पुमान्
किञ्चित् करोति गच्छति [^5_pg188]क्वचिदास्त इति । अपि चैवं सति पुनरपि भावार्थविधि-
रेवायातः । तत्रोत्तरमुक्तम् । न च रागतः प्रवृत्तिं विधिः प्रतिबध्नाति; ततस्त-

[^6_pg188]स्याप्रवर्तकत्वापातात् । न च नञुपहितस्य प्रतिबन्धकत्वम्, तस्याप्यभावरूपा-
पत्तेः । अथ नञा प्रतिबन्धः क्रियते, [^7_pg188]ततद्भावभावित्वेन नञ एव तत् सामर्थ्यम्,
न विधेरिति कृतमतिवाचालतया । तदेतदाह—

प्रतिबन्धान्निवर्तनमिति

। एव-
माक्षिप्ते सति विधेरुपयोगं दर्शयितुमाह—

विधावनाश्रित इति

। विध्यभावे हि
“स्वर्गकामो यजेत” इत्यत्र सन्निहितधात्वर्थकर्मिकायां भावनायां पदान्तरोपात्त-
स्वर्गकामः [^8_pg188]कर्ता इत्येतावदवगम्यते—स्वर्गकामो यागं करोतीति । ननु विध्या-
श्रयणेऽपि प्रेर्यविशेषणस्य साध्यत्वं यागादेश्च साधनत्वं कथमवगम्यते, न हि
विधिः फलं विना विधातुमसमर्थः, तस्य प्रेर्यविशेषयमात्रापेक्षणात; प्रेर्यविषयश्रवणा-
न्नैराकाङ्क्ष्ये सति प्रेर्यविशेषणस्य धात्वर्थसाध्यत्वकल्पना पुरुषबुद्धिप्रभवैव स्यात;

[^1_pg188]: omitted हननस्य. मा.

[^2_pg188]: प्यतीत. मा. मा.

[^3_pg188]: नापि हनना. मा.

[^4_pg188]: प्रतिसंपाद. मा.

[^5_pg188]: बहुस्त. मा.

[^6_pg188]: तस्याः प्रव. मा.

[^7_pg188]: त्तदभाव. मा.

[^8_pg188]: कर्तव्योताव. मा.

<pb n="188"/>

विधौ तु तमतिक्रम्य स्वर्गादेः साध्यतेष्यते ।  
तत्साधनस्य धर्मत्वमेवं सति [^1_pg189]च लभ्यते ॥ १५ ॥  

यतः प्रेर्यविशेषणं भावना[^2_pg189]भाव्यतामप्रतिपद्यमानमपि जीवनवत् प्रेर्यं विशेषणयितुं
शक्नोत्येव । नापि भावनायां भाव्याकाङ्क्षायां सन्निहितत्वात् प्रेर्यविशेष[^3_pg189]णस्य
साध्यत्वम्, जीवनस्यापि साध्यत्वप्रसङ्गात् । अथासिद्धमेवेष्यमा[^4_pg189]णत्वेनोपात्तं लोके
दृष्टम्—हरितकीं भक्षयेद् विरेककामः इत्यादौ, जीवनं च सिद्धम्: तदनुपपन्नम्;
सर्वत्र प्रेर्यविशेषणस्यासिद्धत्वात् । अत एवं वाक्यार्थः—यः पुरुषः स्वर्गादि काम-
यते, स यागादिविशिष्टां भावनां कुर्यात् इति । किमर्थमसौ निष्फलानुष्ठाने प्रवर्तत
इति चेत्, विधिस्तावदवगम्यते; यदि च तथा न प्रवर्तते, किमत्र कुर्मः ?



अपि च, विधिः साध्यासाधनभावमनापाद्य किं न विदधात्येव, उत विद-
धदपि न पर्यवस्तति ? यदि तावदाद्यः पक्षस्तत इतरेतराश्रयत्वम्; वैधं हीदं फल-
मुच्यते, न च फलाद्विना विधिर्विदधाति । अथापर्यवसानम्, तन्न जानीमः—
किमेतदपर्यवसानं नामेति । विधिना सफले निष्फले वा व्यापारे पुरुषः प्रवर्तत
इत्येतावान् लिङर्थः । न हि [^6_pg189]प्रवर्तकत्वं मुक्त्वान्यो व्यापार इत्युक्तम् । प्रतिषेधाधि-
कारेषु “ब्राह्मणो न हन्तव्यः” इत्येवमादिषु कमिपदोपादानमपि दूरोत्सारितमेव ।
तत्र नरकपातः [^7_pg189]फलं हननस्य वा कल्प्येत, नञर्थस्य वा ? न तावद्धननस्य, तत्र
पुरुषस्याप्रवर्त्यमानत्वात्; न ह्यविधीय[^8_pg189]मानानां फलसम्बन्धः । क्वचिदभिमतः
नापि नञर्थस्य, तत्र पुरुषस्य प्रवर्त्यमानत्वात्; न हि नरकफले व्यापारे कश्चित्
प्रवर्तते । अथ मतम्—प्रतिषेधविधिना रागतः पुरुषो हनने प्रवर्तमानस्ततो निव-
र्तते, स यदि हननस्यानिष्टतां नावगच्छति, [^9_pg189]ततः किमिति निवर्तत इति विधेः

[^10_pg189]प्रामाण्यम्; परिहृतमेवेत्यासङ्क्याह—**विधौ तु तमिति** ।

[^1_pg189]: तु. मा.

[^2_pg189]: नाभावताम्. मा.

[^3_pg189]: णस्य जीवन. मा.

[^4_pg189]: णत्वं नोपा. मा.

[^5_pg189]: णस्य सिद्ध. मा.

[^6_pg189]: प्रवर्तकं मु. मा.

[^7_pg189]: फलं बुद्धिहनन. मा.

[^8_pg189]: मानांफल. मा.

[^9_pg189]: तत्र. मा.

[^10_pg189]: धेरप्रामाण्यमपरिहार्य. मा.

<pb n="189"/>

अयमभिप्रायः— विधिस्तावत् सर्वत्र भावनायां पुरुषं प्रेरयतीति वक्ष्यामः ।
भाव्यनिष्ठश्च भावकव्यापारो भावना; [^1_pg190]तस्याञ्च भवनक्रियाकर्तुर्भाव्यत्वमिति वक्ष्यति ।
विधिरपि न स्वर्गकाममात्मनेष्यप्राणोपायापेक्षमनवगततदुपायं भावनायां यागहोमदा-
नाद्यवच्छिन्नायामप्रवृत्तं प्रेरयति; अवगततदुपायेषु तथैव प्रवृत्तत्वात् न प्रेरयति;
तदाह । भाष्यकारोऽप्याह—“जानात्येवासौ मयैतत् कर्त[^2_pg190]व्यमिति, उपायं तु न
वेद” इति । स च विधेः पुरुष एवंविधायां भावनायां प्रेरणां प्रतिपद्यमान एव
स्वविशेषणस्य भवदिष्यमाणत्वेनोपात्तस्य धात्वर्थातिक्रमेण विधेयभावना[^3_pg190]भाव्यत्वं
प्रतिपद्यते । न चात्र बाधकप्रत्ययोऽस्ति; नापि करणदोषज्ञानम्; अतः प्रमाण-
मिय[^4_pg190]मवगतिः । धात्वर्थस्तु साध्यांशात् प्रच्युत उपपदार्थमात्रे बाधेन करणांशे निवि-
श[^5_pg190]मानः स्वर्गभावकव्यापारसाधकत्वेन धर्मतां प्रतिपद्यते । तदुक्तम्—“न च तेना-
नियुज्यमानः फलकल्पनानिमित्तं लभते” इति । निषेधाधिकारेऽपि रागतो हनना-
वच्छिन्नायां भावनायां प्रवर्तमानो नञर्थविशिष्टहननधात्वार्थावच्छिन्नायां प्रेरणं प्रति-
पद्यमान एव हननस्य नरकसाधनत्वं प्रतिपद्यते । ननु “ब्राह्मणो न हन्तव्यः”
इत्यत्र नियोज्यविषयश्रवणान्नैराकाङ्क्षये सति कल्प्यमानो नरकपातः पुरुषबुद्धिप्रभव
एव स्यात् । एवं तर्हि “यजेत स्वर्गकामः” इत्यत्रापि नियोगनियोज्यविशेषणस्य
साध्यत्वं कल्पमानं पुरुषबुद्धिप्रभवमेव स्यात; यतो नियोज्यविशेषणं भावार्थसाध्य-
तामप्रतिपद्यमानमेव जीवनवन्नियोज्यं विशेषयितुं शक्नोत्येव । नापि भाव्याकाङ्क्षायां
सन्निहितत्वान्नियोज्यविशेषणस्य साध्यत्वम्, जीवनस्यापि साध्यत्वप्रसङ्गात् । अथा-
सिद्धस्येष्यमाणत्वेनोपात्तस्य तल्लोके दृष्टम्, जीवनं तु सिद्धम् । तदनुपपन्नम्,
सर्वत्र नियोज्यविशेष[^6_pg190]णस्यासिद्धत्वादित्युक्तम् । जीवनाधिकारे च सन्निहितस्यायोग्य-
त्वात् साध्यान्तरं कल्पयतु भवान् । अथ तत्र भावार्थस्य भावकत्वं नियोगार्थं
प्रत्येवोक्तम्, तत्कामाधिकारेऽप्यविशिष्टं तस्य; सति धर्मादेरन्वयाभाव इत्युक्तम् ।
अथ भावार्थविषयो विधिर्नियोज्यविशेषणस्य साध्यतामनापाद्य न पर्यवस्यति, एवं
तर्हि “ब्राह्मणो न हन्तव्यः” इत्यत्रापि नञर्थविषयो विधिर्हननस्यानिष्टफल-

[^1_pg190]: तस्याश्च. मा.

[^2_pg190]: omitted इति. मा.

[^3_pg190]: नाभावत्वम्. मा.

[^4_pg190]: गमयति. मा.

[^5_pg190]: मानम्. मा.

[^6_pg190]: थस्य सिद्ध. मा.

<pb n="190"/>

तामनापाद्य न पर्यवस्यति यः स्वर्गस्य साध्यतां कल्पयति, स न नरकपातस्य
इत्येतदतिदुर्भणम् ॥



अपरं मतम्—प्रेरकस्य लिङर्थंस्य प्रेर्याकाङ्क्षायां विष[^1_pg191]याक्षिप्तः कर्ता प्रेर्यत्वेन
संबध्यते; विषयस्य च भाव्याकाङ्क्षायां सन्निहितधात्वर्थातिक्रमेण [^2_pg191]प्रेरणायां
प्रेर्यस्य प्राप्तत्वात् स्वर्गकामादिपदस्य लोहितोष्णीषवदुपसर्ज[^3_pg191]नपरत्वेन स्वर्गं काम-
यत इति [^4_pg191]वा व्युत्पत्तौ स्वर्गपदस्य भाव्यसमर्पकत्वम्, प्रकृत्यंशस्य यज्यादेः
साधनापेक्षायां साधनसमर्पकत्वेन यागादेः धर्मत्वमिति । तदनुपपन्नम्, विषया-
क्षिप्तस्य प्रवृत्तक्रियत्वेनाप्रवृत्तक्रियत्वेनाप्रवृत्तप्रेरकेण विधिना सह सम्बन्धाभावात् ।
कर्तृमात्रं च विषयेणाक्षिप्तम्; न च तस्य स्वर्गभावनायां प्रेरणं संभवति ।
अथ विषयाक्षिप्तस्य स्वर्गकामादिपदात् तद्विशेषः, तर्हि तस्यैव समर्पकत्वम्;
किमन्तरा विषयाक्षेपेण ? नापि भावनैव स्वर्गविशिष्टा कर्तृविशेषं गमयति; अवगते
हि विधिभावनयोः विषयविषयिभावे धात्वर्थातिक्रमेण विषयस्य स्वर्गभावकत्वम्;
प्रेर्यपूर्वकश्च तयोः विषयविषयिभावः; तदितरेतराश्रयप्रसङ्गः ।



अपि च विधिकृतो विषयं प्रति स्वर्गयागयोः कर्मकरणभावः; प्रेर्यपूर्विका-
च विधेर्भावनाविषयता; यदुत्तरकालं च भावनायां स्वर्गयागयोः कर्मकरणभावस्तत्र
प्रेरणाप्रतिपत्तिवेलायां स्वर्गकामादिपदोपात्तविषयाक्षिप्तयोः कस्य प्रेर्यत्वमिति
चिन्तायां विषयाक्षिप्तस्य सन्निधाने प्रवृत्तक्रियत्वेनान्वयायोग्यत्वात् तदतिक्रमेण
स्वर्गकामादिपदोपात्तस्यैव प्रेर्यत्वम् । वक्ष्यति च—



पुरुषः स्वर्गे [^न_pg191] प्रवर्तते, स विधिरङ्गप्रधानवत्यां भावनायां पुरुषं नियोज-
यति । “स्वव्यापारे हि पुरुषः कर्तृत्वेन नियुज्यते” इति । करणेतिकर्तव्यतयोः
स्वप्रवृत्तपुरुषनियोगात् प्रधानस्य प्रमाणवाचिनो धातोः परेण प्रत्ययेन फलकर्तृत्वं
चोद्यत इत्यनवगतस्वर्गोपायापेक्षेण । अवगतोपायेन भावार्थाश्रयणे स्वर्गकामः कर्तृ-
त्वेन यागः साध्यत्वेन—स्वर्गकामो यागं कुर्यादिति । तदा सत्वयोस्तु साध्या-
तिक्रमेण तदपेक्षितोपायत्वेनेति । तदनुपपन्नम् स्वर्गकामादेर्यागाद्यवच्छिन्नायां
नियोगावगमात् ।

[^1_pg191]: याक्षिप्तकर्ता. मा.

[^2_pg191]: प्रर्यमाणायाम्. मा.

[^3_pg191]: जनत्वेन पर. मा.

[^4_pg191]: वाप्युत्पत्तौ. मा.

<pb n="191"/>

स्वप्रत्ययान्तरापेक्षा स्यादनाप्तनरोक्तिषु ।  
आप्तोक्तिषु नरापेक्षा नोभयं चोदनासु नः ॥ १६ ॥  

वक्ष्यति च—“स्वव्यापारे हि पुरुषः कर्तृत्वेन नियुज्यते ।” इति । विधिपुरुषयोर्हि
प्रेर्यप्रेरकलक्षणः सम्बन्धः; तत्र यागादयो विषयत्वेन संबध्यन्ते, न पुनरिष्यमाणो-
पायतया । अथापेक्षणमन्यथा च प्रेरकत्वविधातात्; प्रेर्यप्रेरकविषयप्रतिपत्त्युत्तरकालं
न विषयस्येष्यमाणं प्रत्युपायत्वम्, कल्पनात् । तदुक्तम् “[^1_pg192]न च तेनानियुज्य-
मानः फलकल्पनानिमित्तं लभते” इति ॥



अपि च जीवनवद्यजेतेत्यत्र किं जीवनोपायापेक्षा उपात्तदुरितक्षयादिकल्पना
विषयकर्तव्यतावगतिपूर्विकैव, निषेधाधिकारेऽपि नञर्थनियोगावगतिपूर्विकैव, हनना-
देरनिष्टकल्पनात्; तदभ्युपायं तु भवेत्...तस्यायमभ्युपायसाधनापेक्षिणस्तस्य
“श्रेयस्साधनता ह्येषां नित्यं वेदात् प्रतीयते” इत्येवमादयः भाष्यकारवार्तिक-
कारसंबन्धिनो विध्याक्षिप्तप्रमाणमेवं व्याख्येयाः ॥



इदानीं अनपेक्षत्वादिति व्याचष्टे—**स्वप्रत्ययान्तरापेक्षेति** । अनाप्तप्रणीते
हि वाक्ये प्रतिपत्तृप्रमाणसंवादेन प्रामाण्यम् आप्तप्रणीतेषु तु [^2_pg192]न तत्प्रामाण्यापेक्षा;
चोदनाया अपौरुषेयत्वेनोभयापेक्षापि नास्तीत्यनपेक्षत्वादित्युक्तम् ॥


<trailer>इति भट्टोम्बेकविरचितायां तात्पर्यटीकायां
औत्पत्तिकसूत्रं समाप्तम्</trailer>

[^1_pg192]: न च नियुज्यमानंफल. मा.

[^2_pg192]: omitted. न. मा.

<pb n="192"/>
