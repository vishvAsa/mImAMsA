---
title: ०४ चतुर्थाध्यायस्य चतुर्थः पादः

---
## विदेवनादीनामङ्गत्वाधिकरणम् 
तृतीयपादे फलप्रयुक्तिः प्राधान्येन विचारिता, चतुर्थपादे तदपवादः प्राधान्येन विचार्यते । राजसूयप्रकरणे इष्टयः पशुयागाः सोमयागाः दविहोमाः विदेवनादयश्च समाम्नाताः । तत्सन्निधौ ‘राजा राजसूयेन स्वाराज्यकामो यजेत' इति फलवाक्यमाम्नायते। इदमेवास्याधिकरणस्य विषयवाक्यम् । अत्र सन्दिह्यते-कि राजसूयपदं सर्वेषां यागायागहोमानां नामधेयं सत्सर्वेषां फलसम्बन्धबोधनेन समप्राधान्यं प्रतिपादयति ? उत यागानामेव नामधेयं सत् तेषामेव फलसम्बन्ध बोधयत् अन्येषामङ्गत्वं प्रतिपादयति इति । 
अत्रायं पूर्वपक्षः-राजसूयपद दर्शपूर्णमासपदवत् क्वचिद्यागेषु न प्रसिद्धम् । दर्शपूर्णमासपदन्तु आग्नेयाद्युत्पत्तिवाक्येषु पौर्णमास्यमावास्यापद घटितत्वेन तेषामेव षण्णां यागानां नामेति निश्चेतं शक्यम, तद्वत राजसयपदं निश्चेतुं सामग्र्यभावेन प्रकरणगतयागायागहोमानविशेषेण बोधयतीति सर्वेषां समप्राधान्यं सिध्यति । ननु राजसूयशब्दस्य क्वचित्प्रसिध्यभावेऽपि राजा-सोमः सूयते अभिषयते, राजा क्षत्रियः सूयते-अभिषिच्यत इति व्युत्पत्त्या सोमयागपरत्वं अभिषेचनीयोक्थ्यपरत्वं वाऽऽश्रीयतामिति चेदुच्यते-छत्रिष्वच्छत्रिषु च सम्भूय गच्छत्सु छत्रिणो गच्छन्तीति व्यवहरामः, तथैव यागेष्वयागेषु तत्तदुत्प त्तिवाक्यस्सम्भूयकत्र विहितेषु राजसूयपदेन व्यवहारे को दोषः । अयञ्च प्रकारस्सिद्धान्तिनाप्येष्टव्यो भवत्येव । अन्यथा इष्टिपशुषु अभिषेचनीयेतर सोमयागेषु च राजसूयपदस्य प्रवृत्तिः कथमुपपादयितुं शक्यते ? न च ‘राजसूयेन यजेत' इत्यत्र यजिसमानाधिकरणराजसूयपदस्य यागमात्रपरत्वमुचितम्, यागायागसमुदायपरत्वे यजेर्लक्षणा स्यात् इति वाच्यम्, जघन्यश्रुतयजेर्लक्षणायां दोषाभावात् । यदि राजसूयपदं क्वचित्प्रसिद्धं स्यात् तदा यजिसामानाधिकरण्येन तन्मात्रपरत्वं भवेत् । प्रकरणात् यागायागसमुदायपरत्वेन यजेर्यागायागसमुदाये लक्षणा समुचिता। सर्वसाधारण्येन प्रथमश्रुतराजसूयपदस्य यागमात्र लक्षणापेक्षया जघन्यश्रुतयजेर्लक्षणायां न दोषः । अतो यागानामयागानाञ्च फलसम्बन्धात् सर्वेषां प्राधान्यमिति । 
सिद्धान्तस्तु-राजसूयपदं तावदप्रसिद्धमित्युभयवादिसिद्धम् । तस्य वाक्योपात्तत्वाद्भावनायामन्वयो वक्तव्य उभाभ्याम् । भावनायाः कि केन 
४८ 
मीमांसानयमञ्जर्याम् कथमिति साध्यसाधनेतिकर्तव्यताकाङ्क्षायां साध्यत्वेन फलम्, साधनत्वेन भावार्थाधिकरणन्यायेन समानपदोपात्तो धात्वर्थो यागः, इतिकर्तव्यतात्वेनाङ्ग कलापश्चान्वयं प्राप्नुवन्तोति क्रमः। तत्र साधनत्वेनान्वीयमानो यागः क इति वक्तव्यं भवति । यागसामान्ये विधीयमाने विधेः प्रवर्तकत्वं न सिध्येत् । विशेषो वक्तव्यः । विशेषश्च द्रव्यदेवताभ्यां नाम्ना वाऽवगन्तव्यो भवति । द्रव्यदेवते त्वस्मिन् वाक्ये न स्तः । तृतीयान्तं राजसूयपदन्त्वस्ति । तृतीययाः करणविभ क्ति त्वाद् भावनान्वये योग्यताऽस्ति । साधनत्वेनान्वयस्तु समानपदश्रुत्या धात्व र्थस्य जातः । तत्सामानाधिकरण्येन राजसूयपदस्यान्वयो नामत्वेन वक्तव्यः । तत्र राजसूयपदं प्रकरणात् यागायागसमुदायपरमङ्गीकृत्य यजेरपि लक्षणया तद्बोधकत्वमिति वक्तव्यम् । प्रकरणञ्चोभयाकाङ्क्षारूपं भवति । अत्र चाङ्गित्वेनाङ्गत्वेन च विभागो न विद्यत इत्युभयाकाङ्क्षारूपप्रकरणं न सिध्यति, सन्निधिलक्षणप्रकरणमित्येष्टव्यम् । सन्निधिना राजसूयपदं यागायागसमुदाय परमित्युक्ते वाक्यप्रमाणेन सन्निधेधिः । यजिसामानाधिकरण्यलक्षणवाक्य प्रमाणेन राजसूयपदं यागपरमिति वाक्येन सन्निधेर्बाध इत्यर्थः। तथा च राजसूयशब्दस्य यागायागपरत्वेन नयनं दुश्शकम् । किञ्च प्रथमश्रुतमपि राजसूयपदं यागनामत्वादनुवादकम् । तस्य सन्निहितयागायागपरत्वं अनुवाद कत्वादुचितमेव । यजिपदस्य जघन्यत्वेऽपि विधिगतत्वात् अनुवादकत्वाभावाच्च यागायागसमुदायपरत्वाश्रयणं नोचितम्, 'न विधौ परश्शब्दः' इति न्यायात् । 'विधौ' इत्यस्य विधिवाक्ये इति नार्थः, किन्तु सप्तम्या विषयत्वमथ इति स्वीकृत्य विधेयताख्या विषयता यत्रास्ति तत्र परशब्दार्थो लक्षणादिः न स्वीकार्य इति न्यायस्य तात्पर्य बोध्यम् । तेन विधिवाक्ये उद्देश्यताख्या विषयता यत्रास्ति तत्र परशब्दार्थत्वस्वीकारे न दोष इति पर्यवस्यति । नामधेयन्तु न विधेयं भवति किन्तु विधेययागादेरनुवादकम् । तेन सन्निहित यागायागपरत्वमपि तस्य न सिध्यति, विधेययागादेरेवानुवादकत्वात् । अतस्सिद्धान्ते न क्वापि लक्षणेत्यपि वक्तु शक्यते । ये विदेवनादयः फलमाकां क्षन्ति तेषां 'फलवत्सन्निधावफल तदङ्गम्' इति न्यायेन ऋतूपकारकत्वमेव फलम्। एवञ्च राजसूयशब्दवाच्याः इष्टिपशुसोमा एव। तदन्यत्सर्व विदेवनादिकमङ्गम् इष्टिपशुसोमाश्च प्रधानभूताः ॥ 
इति विदेवनादोनामङ्गत्वाधिकरणम् । 

## विदेवनादीनां राजसूयाङ्गत्वाधिकरणम्
 विदेवनादीन्यङ्गानीत्युक्तम् । तानि कस्याङ्गानीति विचार्यते । तानि किं यत्सन्निधौ पठितानि तदङ्गानि ? किं वा प्रकरणात् राजसूयशब्दवाच्येष्टि पशुसोमानामङ्गानि ? इति संशयः । तत्र विदेवनादीन्यङ्गानि अभिषे वनोय 
। सन्निधौ पठितानि सहैव चानुष्ठीयन्ते । अतस्सन्निधिप्रमाणेन तदङ्गानीति पूर्वपक्षः । 
सिद्धान्तस्तु सन्निध्यपेक्षया प्रकरणस्य बलीयस्त्वमिति तृतीये साधितत्वात् प्रकरणेन राजसूयशब्दवाच्यानामिष्टिपशुसोमानां विदेवनादीन्यङ्गानि इति ॥ 
इति विदेवनादीनां राजसूयाङ्गत्वाधिकरणम् ॥ 

## सौम्यस्य प्राधान्यनिरूपणाधिकरणम्
 इष्टिपशुसोमात्मके राजसूये अग्नेयाष्टाकापालादीनि दश हवींषि विहितानि । इमानि संसृच्छब्देन व्यवह्रियन्ते । तेष्वष्टमनवमदशमानि क्रमेण सोम-त्वष्ट-विष्णुदेवताकानि। तत्रेदमाम्नायते–'पुरस्तादुपसदां सौम्येन प्रचरन्ति, अन्तरा त्वाष्ट्रण, उपरिष्टाद्वैष्णवेन' इति । राजसूये ये सोमयागास्ते ज्योतिष्टोमविकाराः। तत्र ज्योतिष्टोमादुपसदिष्टयोऽतिदेशेन प्राप्नुवन्ति । तत्रोपसदामारम्भे सौम्येष्टिः, मध्ये त्वाष्ट्रिष्टिः, उपरिष्टात् वैष्णवेष्टिरिति वाक्यस्यार्थः । तत्र सन्देहः-किमिमानि कर्माणि उपसदामङ्गानि ? उत अनुमत्या दीष्टिवत् प्रधानानीति । अन्वयभेदप्रयुक्तोऽयं संशयः–'उपसदां सौम्येन' इत्यन्वयः संशयप्रथमकोटेः पोषकः । उपसदां पुरस्तादित्यन्वयो द्वितीयकोटेः पोषकः। 
तत्र ‘सौम्येनोपसदाम्' इति करणत्ववाचिन्या तृतीयया सम्बन्धवाचिन्या षष्ठया चाङ्गाङ्गिभावः प्रतीयते। सम्बन्धसामान्यवाचिनी षष्ठी योग्यताव शाच्छेषिणं बोधयितुं शक्नोति । राजसूयप्रकरणे उपसदो न विहिताः, ताः सोमयागेषु अतिदेशतः प्राप्नुवन्ति । अन्ततः सौम्योपसदोरङ्गाङ्गिभावः तृतीया षष्ठोश्रुतिभ्यां सिध्यति । ननु 'उपसदां सौम्येन' इत्यन्वये कथञ्चिदङ्गाङ्गि भावः, किन्तु तथा नान्वयः, उपसदां पुरस्तात् इत्येवान्वयः षष्ठो च दिग्योगलक्षण पञ्चमीसमानार्थति स्वीकारे उपसद्भ्यः पुरस्तात् इत्यन्वयः स्वरसतः प्राप्नोति । ततश्च स्वाराज्यफलप्राप्तये सौम्यप्रचारमनद्यानेनोपसत्पुर्वकालत्व विधिः भवत्विति चेन्न; तस्या उपपदविभक्तित्वेन पदान्तरसापेक्षत्वात् पदान्तरमनपेक्ष्याङ्गाङ्गिभावसम्बन्धवाचित्वस्यैव 'उपसदां सौम्येने'त्यत्राश्रय णीयत्वात् । तथा च सौम्ययागेनोपसदामुपकुर्यादिति वचनव्यक्तिः । तस्मादुप सदङ्गं सौम्ययाग इति पूर्वपक्षे प्राप्ते 
_सिद्धान्तः-यथा पश्वङ्गत्वेन विज्ञातानामन्याजानां सोमार्थ त्वेन विज्ञातस्याग्निमारुतशस्त्रस्य च नाङ्गाङ्गिभावः, किन्तु कालार्थस्संयोग इति 'आग्निमारुतादूर्ध्वमनूयाजैश्चरन्ति' इति पूर्वं तृतीयपादे उक्तम्, तथैव सोमार्थ स्वेन प्रज्ञातानामुपसदां फलार्थत्वेन विहितस्य सौम्यस्य च नाङ्गाङ्गिभावः, किन्तु उपसत्पूर्वकालत्वं सौम्यस्येति बोधनायव 'पुरस्तादुपसदां' इति वाक्यम् । 
मीमांसानयमञ्जर्याम् यदि अङ्गाङ्गिभाव एवाङ्गीक्रियते तदा पुरस्ताच्छब्दस्यानर्थक्यं भवेत् । अतो दिग्योगलक्षणां षष्ठीमाश्रित्योपसद्भ्यः पुरस्तादिति युक्तम् । यद्यपि षष्ठी सम्बन्धसामान्यवाचिका; तथापि पुरस्ताच्छब्दस्यानर्थक्यस्वीकारापेक्षया षष्ठ्यास्सम्बन्धसामान्यबोधकत्वहानेरदोषत्वात् । तस्मात्कालार्थ एव संयोगः, नाङ्गाङ्गिभाव इति ॥ 
इति सौम्यस्य प्राधान्यनिरूपणाधिकरणम् ॥ 

## साङ्ग्रहणेष्ट्यधिकरणम्
 काम्येष्टिषु ग्रामकामाय विहितेष्टिः साङ्ग्रहणेष्टिरित्युच्यते । 'वैश्वदेवों साङ्ग्रहणी निर्वपेद्ग्रामकामः' इति तद्विधायकं वाक्यम् । निर्वपतिपदघठित त्वेनेयमिष्टिदर्शपूर्णमासविकृतिः। तत्राप्येकदेवताकत्वेनाग्नेयविकृतिः । प्रकृतावग्निपरिधानमङ्गम् । तदत्रातिदिष्टं सत् साङ्ग्रहण्या अङ्गम् । परिधि परिधानाय मन्त्रो विहितः 'ध्रुवोऽसी' ति सोऽप्यङ्गम् । प्रधानस्य यत्फलं तदेवाङ्गानामपि । तत्रैव 'आमनमस्यामनस्य देवा इति तिस्र आहुतोर्जुहोति' इत्यनेनामनहोमा विहिताः। इमे च होमाः प्रकृतौ न सन्ति अत्रैव विहिताः । इदमेवास्याधिकरणस्य विषयवाक्यम् । इमे होमाः प्रयाजानां पुरस्तात् अन्या जानाञ्चोपरिष्टान्नानुष्ठेयाः । अनुष्ठाने दोषमनिष्टं प्रतिपाद्य मध्ये होतव्या इत्यत्राप्यस्ति विधिः-'यत्प्रयाजानां पुरस्ताज्जुहुयात् बहिरात्मन् सजातान्द ध्यात् यदनयाजानामुपरिष्टाज्जुहुयात् स्वर्ग लोकमपक्रामेन्मध्ये जुहुयात्' इति । किमिमे होमाः स्वतन्त्रफलाः ? उत फलवत्या इष्टेरङ्गमिति संशयः । 
तत्र विकृतिभावनायाः कथम्भावाकाङ्क्षायां चोदकप्राप्तैरङ्गैरेव सा पूर्यते । सन्निधिपठितामनहोमसापेक्षता तस्या नास्ति । आमनहोमास्तु फल माकाङ्क्षन्ति । सा पूरणीया। स्वतन्त्रफलकल्पनया सा पूरणीया, उत प्रकृत ऋतूपकारकल्पनया इति विचारे निराकाङ्क्षा भावना आमनहोमजन्योपकारं नापेक्षते । एवंविधाया भावनाया आमनहोमविषयकाकाङ्क्षामुत्थाप्य तदुपकार कत्वेन तेषामन्वयो वक्तव्यः, तदपेक्षया स्वतन्त्रफलार्थत्वस्वीकार उचितः । प्रकृतितः प्राप्तेष्वङ्गेषु क्लुप्तोपकारकत्वमस्ति, सन्न्निधिपठितेष्वामनहोमेषु तु उपकारः कल्पनीयः । अस्यां स्थितौ विकृतिभावना क्लुप्तोपकाराण्यङ्गान्येवा काङ्क्षापूरकत्वेन गृह्णीयात् न कल्प्योपकारकाणि । तथा सति 'सिद्धमन्नं परित्यज्य भिक्षामटति दुर्भटः' इति न्यायोऽनुसृतस्स्यात् । यद्यपि फलवत्सन्निधावफलं तदङ्गम्' इति न्यायेन नक्षत्रेष्ट्युपहोमवदामनहोमानां साङ्ग्रहण्यङ्गत्वं साधयितुं शक्यते, तथापि साङ्ग्रहणीविधायकवाक्ये श्रुतस्य 'ग्रामकामः' इत्यस्यानुषङ्गेणा मनहोमानामपि फलवत्व साधयितुं शक्यते। फलवत्वादामनहोमानां प्राधान्यं सिध्यति । अतस्समप्रधाना आमनहोमा इति पूर्वः पक्षः । 
सिद्धान्तस्तु आमनहोमानां प्रकृतसाङ्ग्रहणष्टयङ्गत्वम्, फलवत्सन्नि 
धावफलं तदङ्गम्' इति न्यायात् । अङ्गत्वे प्रमाणम्-उभयाकाङ्क्षालक्षणप्रकरण प्रमाणाभावेऽपि स्थानमन्यतराकाङ्क्षालक्षणं प्रमाणमस्त्येव । चोदकतः पदार्थेषु प्राप्तेषु विकृतिभावनाकाङ्क्षा शान्ता, आमनहोमानान्त्वस्ति आकाङ्क्षा । तया तदङ्गत्वसिद्धिः । ननु ग्रामकामपदानुपङ्गेणामनहोमानामाकाङ्क्षा पूर्यताम् । तेषां प्राधान्यं सिध्यति, सर्वो हि पराङ्गत्वेन वर्तनापेक्षया स्वातन्त्र्येण प्रधानतया वति तुमेवेच्छति । अतो नामनहोमा अङ्गम् इष्टिवत्प्राधान्यमेवानुभवन्त्विति चेन्न; असम्बन्धिपदार्थव्यवायात् । इष्टि विधाय परिधिपरिधानाय मन्त्रविशेष विधाय प्रयाजानां पुरस्तात् अनूयाजानाञ्च परस्ताच्चामनहोमानामनुष्ठानं प्रदूष्य मध्येऽनुठानं विधाय तदनन्तरं ते होमास्त्रयो विहिताः। तदनन्तरं प्रयाजानयाजसम्बन्धिनी चर्चा नास्ति। यदि काचन चर्चा अभविष्यत् तदा सन्दशम्पतितत्वात् अवान्तरप्रकरणेन महाप्रकरणं बाधित्वा ग्रामकामपदानुषङ्गण प्राधान्यं साधयितुमशक्ष्यत् । तस्माद् व्यवायान्नानुषज्यत इतिन्यायेन ग्रामकाम पदस्यानुषङ्गो न भवतीति प्राधान्यमामनहोमानां न सिध्यति, इष्टयङ्गत्वमेव तेषाम् ॥ 
इति साङ्ग्रहणेष्टयधिकरणम् 

## दधिग्रहाधिकरणम्
 ___ ज्योतिष्टोमे यजमानोऽध्वर्युर्वा यदि काञ्चन देवतां यष्टुं विस्मरतः तदा तौ क्षुब्धौ भवतः, एतदोषशमनाय श्रूयते--'यां वाऽध्वर्युश्च यजमानश्च देवतामन्तरितः तस्या आवृश्च्येते प्राजापत्यं दधिग्रहं गृह्णीयात् शमयत्येवैनम्' इति । अत्र त्रेधा संशयः-किमयं दधिग्रहो नैमित्तिकः, उत नित्यो नैमित्तिकश्च ? अथ वा नित्य एव ? इति । 
तत्र देवतान्तरायं निमित्तीकृत्य दधिग्रहस्य विधानात् नैमित्तिक इति प्रथमः पक्षः। 
'ज्येष्ठो वा एष दधिग्रहाणाम्' इति वाक्यशेषेऽस्य ज्येष्ठत्वश्रवणात् ज्येष्ठशब्दस्य प्राशस्त्ये प्राथभ्ये च व्यवहारदर्शनाच्च नित्यत्वम्, देवतान्तरायस्य निमित्तत्वकीर्तनात् नैमित्तिकत्वञ्चेति द्वितीयः पक्षः । 
तृतीयसिद्धान्तपक्षस्तु-नित्य एव दधिग्रहः नित्यवदाम्नानात् ज्येष्ठत्व कीर्तनाच्च । 'यां वा अध्वयुश्च यजमानश्च' इति वाक्यं केवलं प्रशंसापरम् । 'याम्' इति यच्छब्दसम्बन्धमात्रेण निमित्तपरत्वं न निश्चेतुं शक्यम्, 'यदाग्नेयो उण्टाकपाल' इत्यत्र तत्सत्वेऽपि तदभावात् । क्वचिच्च यच्छब्दसंयोगे निमित्त रखमाश्रीयते, क्वचिद् यदि शब्दसंयोगे तदाश्रीयते क्वचिन्न। एवं स्थिते तव्यवस्थाय कश्चन नियम आश्रयणीयः । तथा हि-व्रीहीन प्रोक्षति' इत्यादौ विधेयस्य प्रोक्षणस्य व्रीह्यदिकं यथोद्देश्यम् तथा विधेयस्य निमित्तमप्युद्देश्यकोटौ 
५२ 
मीमांसानयमञ्जाम् परिगण्यते । तदिदमुद्देश्यं कादाचित्कम् । कर्तविशेषणरूपेण तिष्ठति निमित्तम् । एवञ्च निमित्तमित्यवबोधाय कादाचित्कमुद्देश्यत्वम् कर्तृ विशेषणरूपत्वञ्च परिचायकम्। यथा-'यस्योभयं हविरातिमार्छन् ऐन्द्रं पञ्चशरावमोदनं निर्वपेत्' इत्यत्र हविराति निमित्तोकृत्य-उद्दिश्य पञ्चशरावौदननिर्वापो विधीयते । यस्योभयं हविरातिमार्छति स एन्द्रं पञ्चशरावमोदनं निर्वपेत् इति कतृ सामाधिकरण्यञ्च विद्यते । निमित्तं यजमानस्य हविरातिः, तदुद्देशनौदन निर्वापविधिरिति कर्तृ सामानाधिकरण्यञ्च विद्यते । एतादृशी स्थितिः 'यां वा अध्वर्युश्च' इत्यत्रास्ति वा न वेति विविच्यमाने नास्तीत्येव स्वोकर्तव्यम् । याम् इति यच्छब्दो देवताविशेषणम् अतो देवतासमानाधिकरणः, यां देवतां अध्वर्युश्च यजमानश्च यागानुष्ठानावसरे मन्त्रोच्चारणावसरे वा अन्तरितः विस्मरतः तस्या आवश्च्येते इति दोषप्रतिपादनमात्रेणोपक्षोणः, तस्य कादाचित्कत्वेन कर्तृ विशेषणत्वेन च देवतान्तरायबोधने न सामर्थ्यम् । निमित्त प्राप्ते नैमित्ति कमनुष्ठेयम् । निमित्तं प्राप्स्यति, अतो नैमित्तिकमनुष्ठीयते इति न भवति । 'भिन्ने जुहोति' 'स्कन्ने जुहोति' इत्यादाविव देवतान्तराये दधिग्रहं गृहोयात् इति वाक्यं न वदति, किन्तु देवतान्तरायो निन्दित इत्येतावन्मात्रेण यच्छब्द उपक्षीणः । 'यां देवतां यजेत्तां ध्यायेत् वषट् करिष्यन्' इत्यादाविव यामध्वर्युश्च यजमानश्च देवतामन्तरितः तामुद्दिश्य न किमपि विधीयते। अतोऽपि न निमित्तबोधकत्वं यच्छब्दस्य । 
नित्यो नैमित्तिकश्चेति द्वितोयपक्षोऽपि न युक्तः । न ह्येतत् सम्भवति नित्यो दधिग्रहः, कादाचित्कदेवतान्त रायप्रयुक्तदोषपरिहारार्थ इति । नित्यानित्य सयोगविरोधादिति यावत् । तस्मान्नित्य एव दधिग्रहः । पक्षत्रयेऽपि प्रयोजनन्तु-निमित्ते सत्येवानुष्ठेयः प्रथमपक्षे द्वितोयपक्षे तु नियमेनादाव नुष्ठेयः, निमित्त प्राप्ते मध्येऽप्यनुष्ठेयः । सिद्धान्ते तु मध्येऽपि नानुष्ठेयः । 
इति दधिग्रहाधिकरणम् 

## वैश्वानरेष्टेनैमित्तिकत्वाधिकरणम्
 ज्योतिष्टोमक्रतोः चयनेन स्थण्डिलं सम्पाद्यानुष्ठाने साग्निचित्यः क्रतु रित्यूच्यते। चयनसम्पादितस्थण्डिलेन विनापि ज्योतिष्टोमोऽनुष्ठोयते। तत्र साग्निचित्ये ऋतौ दीक्षितेनोख्याग्निधारणं कर्तव्यम् । उखायां भवोऽग्निरुख्यः। उखा नामाग्निधारणाय मृत्तिकया निर्मितं भाण्डम् । तत्राग्नेर्धारणे विकल्पेन कालो विहितः- 'संवत्सरं दीक्षित उख्यं बिभर्ति व्यहं षडहं द्वादशाहं वा' इति । त्र्यहादिविकल्पपक्षमाश्रित्य यो जनमान उख्यं बिति तस्य दोषं सङ्गोयं दोष परिहाराय वैश्वानरेष्टिविहिता-'यो वै संवत्सरमुख्यमभृत्वाग्निञ्चिनुते यथा सामि गर्भोऽवपद्यते तादृगेव तदातिमाच्छेत् वैश्वानरं द्वादशकपालन्निर्वपेत् 

५३ संवत्सरो वाऽग्निर्वैश्वानरः' इत्यादिना । अस्याधिकरणस्येदमेव विषयवाक्यम् । अत्र संशयः-किमियमिष्टिनित्या उत नैमित्तिकी ? इति । 
तत्र पूर्वाधिकरणे ‘यां वा अध्वर्युश्च' इत्यादिरर्थवादः प्रशंसापरः न निमित्तबोधक इत्युक्तम् । स एव न्यायोऽत्रापि दधिग्रह इव वैश्वानरोऽपि नित्य एव। यथा 'यां वा अध्वर्यश्च यजमानश्च देवतामन्तरितः तस्या आवश्च्येते' इत्यर्थवादत्वेन नीतः, तथैव 'यत्संवत्सरममत्वा अग्नि चिनुते स आतिमार्छत् इत्यन्वये यच्छब्दस्य वैश्वानरं निर्वपेदिति कर्तृसामानाधिकरण्यं न सिध्यति । तस्मान्नित्य एव वैश्वानर इति पूर्वपक्षः। 
सिद्धान्तस्तु-असंवत्सरभरणनिमित्तक एव वैश्वानरः । असंवत्सरभरणे निमित्ते उत्पन्ने वैश्वानरः कर्तव्यः । यस्संवत्सरं न बिभूयात् स वैश्वानरं निर्वपेत् इति यच्छब्दस्य वैश्वानरकतृ सामानाधिकरण्यात् निमित्तसमर्पकत्वम् । 
अतस्संवत्सरभृतो न वैश्वानर इति ॥ 
इति वैश्वानरेष्टेनैमित्तिक त्वाधिकरणम् ॥ 
इ 

## षचित्यधिकरणम्
 चयने पञ्च पूर्वाश्चितीविधाय षष्ठी चितिरप्याम्नाता। लाङ्गलेन कृष्टे भूप्रदेशे पक्ष्याकारेण नानाविधेष्टकानामुपधानविशेषश्चितिशब्देनोच्यते। प्रस्तारशब्देनापि चितिय॑पदिश्यते। तत्रेदमाम्नायते-'योऽग्निञ्चित्वा न प्रतितिष्ठति पञ्च पूर्वाश्चितयो भवन्त्यथ षष्ठी चिनुते' इति । अस्या धिकरणस्य 'षष्ठी चिनुते' इति विषयवाक्यम् । अत्र सन्देहः किमियं षष्ठी चितिः दधिग्रहवन्नित्या ? उत नैमित्तिकी ? इति । 
तत्र पूर्वपक्षः-पूरणार्थे षष्ठीशब्दो वर्तते। षण्णां पूरणी चितिः षष्ठीचितिः । पञ्च चितीस्सम्पाद्याथ षष्ठी चितिः कर्तव्या । पञ्च चितिभिस्स हभावेन षष्ठी चितिः श्रुता। यथा पञ्च चितयो नित्याः तथा षष्ठी चितिरपि नित्या, न नैमितिकी । न च 'योऽग्निञ्चित्वा प्रतिष्ठां न लभते स षष्ठी चिति चिनुयात् इत्येवं कर्तृ सामानाधिकरण्यसम्पादनेनाप्रतिष्ठाया निमित्तत्वं शक्यते वक्तुम्, पूरणप्रत्ययस्य पञ्चचितिसहभावेन विनाऽनुपपत्तेः। अप्रतिष्ठारूप निमित्ते सति पञ्चातिरिक्तचितेरनुष्ठानम्, निमित्ताभावे चाननुष्ठानमिति पक्षे पूरणप्रत्ययेन बोधितस्य सहभावानुपपत्ते रित्यर्थः । अतष्षष्ठी चितिनित्या इति । 
सिद्धान्तस्तु-न नित्या, नैमित्तिक्येव षष्ठो चितिः पूर्वाः पञ्च चितयो भिहिता अथ षष्ठी चितिरभिधीयते इत्यभिधानार्थेऽपि पूरणप्रत्ययस्योपपत्तिः । अस्य कर्मणोऽनुष्ठानाय षष्ठी तिथिनिर्धारिता इत्यादिषु प्रयोगेषु अभिधानार्थत्वं प्रत्ययस्यानुभूयते । किञ्च यथा 'दर्शपूर्णमासाभ्यामिष्ट्वा सोमेन यजेत इत्यत्र प्रयोगभेदः, तथैव ‘पञ्च चितीश्चित्वाऽथ षष्ठी चिनुते' इत्यत्र पञ्च चितीनां 
५४ 
मीमांसानयमञ्जर्याम् प्रयोगं समाप्याप्रतिष्ठायां निमित्तेऽथ-अनन्तरं षष्ठी चिनुते इत्यर्थस्य प्रतीय मानत्वान्नैमित्तिकी षष्ठी चितिरिति ॥ 
इति षट्चित्यधिकरणम् 

## पिण्डपितृयज्ञाधिकरणम्
 'अमावास्यायामपराले पिण्डपितृयज्ञेन चरन्ति' इत्यानारभ्य श्रूयते। . अनेन वाक्येन पिण्डपितृयज्ञो विधीयते। सोऽयं पिण्डपितृयज्ञः किं दर्शाङ्गम् ? उतानङ्गमिति विचार्यते। अमावास्याशब्दो यथा काले व्यवह्रियते तथा कर्मण्यपि 'अमावास्यायाममावस्यया यजेत' इत्यादौ व्यवहियते । इयांस्तु विशेषस्सप्तम्यन्तोऽमावास्याशब्दः कालवाची, तृतीयान्तश्च कर्मवाची। कर्मवाचकत्वमङ्गीकृत्य तदङ्गत्वेन पिण्डपितृयज्ञो विधीयते । मुख्यया वृत्त्याऽमावास्याशब्दः कालवाच्येव, लक्षणया कर्मवाचित्वं स्वीकृत्य तदङ्गत्वे स्वीकृते फलकल्पनागौरवं न स्यात्, अन्यथा कालवाचित्वे फलकल्पनागौरवं भवेत् । तस्मादर्शाङ्गं पिण्डपितृयज्ञ इति पूर्वपक्षः । 
सिद्धान्तस्तु-पिण्डपितृयज्ञस्स्वतन्त्रः, स्वकाले तस्य विहितत्वात् । मुख्यया वृत्त्या कालवाचित्वे सति जघन्यवृत्त्या कर्मवाचित्वं न युक्त, गौरवात् । न च फलकल्पनागौरवं तवापि स्यादिति वाच्यम् । लक्षणापेक्षया फलकल्पनागौरव स्योचितत्वात् । अमावास्याशब्दस्य कालपरत्वे श्रुतिवृत्तत्वम् अपराह्मशब्द सामानाधिकरण्यञ्च लभ्यते । तदनुरोधेन फलकल्पनागौरवं न दोषाय। कर्म वाचित्वं जघन्यवृत्तत्वम् अपराह्वशब्देन सामानाधिकरण्यालाभश्च । न हि कर्मणः किञ्दिपराह्न भवति। शब्दादर्थप्रतीतौ शब्दस्यान्तरङ्गत्वात्तदनुरो 
धेनार्थनिर्णय उचितः । तस्मादनङ्ग पिण्डपितृयज्ञ इति । 
इति पिण्डपितृयज्ञाधिकरणम् ॥ 

## त्रिवृद्रशनाया यूपाङ्गत्वाधिकरणम्
 ज्योतिष्टोमे 'आश्विनं ग्रहं गहीत्वा त्रिवृता यूपं परिवीयाग्नेयं सवनीयं पशुमुपाकरोति' इति श्रूयते । ज्योतिष्टोमे पञ्चमं दिनं सुत्यादिनमित्युच्यते, चतुर्थं दिनमौपवसथ्यमिति कथ्यते । औपवसथ्येऽह्नि अग्नीषोमोयपशोरनुष्ठानम्, सुत्यादिने च सवनीयस्य । सुत्यादिन एव ग्रहाणां ग्रहणं क्रियते । आश्विनग्रहस्य दशमस्थाने ग्रहणं होमश्च तृतीयस्थाने । आश्विनग्रहस्य ग्रहणानन्तरं त्रिवद्रज्ज्वा यूपं परिवीय-वेष्टयित्वा सवनीयपशोरुपाकरणं देवतानिर्देशपुरस्सर स्पर्शनं कुर्यादिति वाक्यस्यार्थः । सवनीयपशुरग्नीषोमीयपशोविकृतिः। प्रकृतितो रशना तया परिव्याणञ्च प्राप्तम्, तथापीयं द्वितोया रशना, तया परिव्याणञ्च विधीयते विधीयमाना रशना पश्वर्था उत यूपार्था ? इति सन्देहः । 
५५ 
- तत्र पूर्वपक्षी पश्वर्थ त्वं रशनाया मन्यते । प्रकृतितो यूपः प्राप्तः परिव्याणञ्च प्राप्तम् न तत्र विधिव्यापारः । रशनायाः प्राप्तत्वेऽपि द्वितीयेयं विधीयते। अत्र यूपमिति सप्तम्यर्थे स्वीकृत्य यूपे रशनया चोदकतः प्राप्त पशुबन्धनमनूद्य त्रिवृतेति विधीयते । चोदकतः प्राप्ता रशना द्विगुणा, तया सह समुच्चयस्त्रिवृतः। समुच्चयस्सिद्धान्तिनोऽप्यभिमतः । परिवीयेति पशुबन्धने अर्थतः प्राप्तस्य वेष्टनस्यानुवादः । त्रिवृता पशु वेष्टयित्वा यूपे बध्नीयादित्यर्थः पर्यवस्यति । तस्मात्पश्वर्था रशना इति । 
___सिद्धान्तस्तु-त्रिवृतेति तृतीयया य्पमिति द्वितीयया च यूपार्थत्वं रशनाया अवगम्यते । पशुबन्धनार्थत्वन्तु वाक्यादवगम्यते । तृतीया द्वितीया च श्रुतिः । वाक्यापेक्षया श्रुतिर्बलोयसो। पश्वनपक्रमाणरूपं दृष्टं प्रयोजनं पूर्वपक्षे तथैव यूपार्थत्वे यूपदाढ्यं दृष्टं प्रयोजनं सिद्धान्तेऽपि । व्यवहितान्वयमङ्गीकृत्य क्लिष्ट कल्पनं पूर्वपक्षे। सन्निहितयूपेनान्वये लाघवं सिद्धान्तिनः । तस्माद्यू पार्थेव रशना यूपसंस्कारिकेति ॥ 
इति त्रिवृद्रशनाया यूपाङ्गत्वाधिकरणम् ॥ 

## स्वरोः पश्वङ्गत्वाधिकरणम्
 'यूपस्य स्वरुं करोति स्वरुणा पशुमनक्ति' इति श्रुतम् । अत्र स्वरुः यूपाङ्गम् ? उत पश्वञ्जनाङ्गमिति विचार्यते। 
तत्र 'यूपस्य' इति षष्ठी' विभक्तिः शेषित्वपरा, तया स्वरूत्पत्ति£पार्थे त्यवगम्यते। षष्ठ्याः शेषित्वपरत्वे लोके वेदे च प्रचुरप्रयोगाः-देवदत्तस्य गहम्, यज्ञदत्तस्य पशुः, 'दध्नेन्द्रियकामस्य जुहुयात्' 'गोदोहनेन पशुकामस्य प्रणयेत्' इत्यादय उपलभ्यन्ते। यद्यपि अत्रैव द्वितीयपादाद्याधिकरण 'यूपस्य स्वरुं करोति' इति वाक्यविचारावसरे षष्ठयाः अनुनिष्पाद्यत्वसम्बन्धपरता माश्रित्य यूपानुनिष्पन्नश्शकलस्स्वरूत्वेन ग्राह्य इत्यर्थो निर्णीतः, तथापि प्रचुर प्रयोगबलेन शेषित्वमेव सम्बन्ध इति तदधिकरणमेवाक्षिप्यते । स्वरोपार्थत्वे सिद्धे 'स्वरुणा पशु समनक्ति' इत्यस्य प्रयाजशेषाभिधारणवत् विभक्ति व्यत्यय माश्रित्य स्वरुं पशावञ्जनेन प्रतिपादयेदित्यर्थस्खोक्रियते । एवञ्च स्वरुकरणेन यपस्योपकुर्यादिति वचनव्यक्तिः । तथा च यूपार्थत्वं स्वरोस्सिध्यति इति पूर्वपक्षः । 
पश्वङ्गमेव स्वरुः न यूपाङ्गम् । अङ्गञ्च दृष्टमदृष्टं वोपकारं जनयति । पपे छिद्यमाने यः प्रथमश्शकलो निपतति स स्वरुरित्युक्तम् । तं करोति आददो. तत्यप्युक्तम् । आदानेन स्वरुः यूपे किञ्चिददृष्टं जनयतोति वक्तव्यम् पश्वर्थत्वे तु पशोरञ्जनसाधनतया तस्य दृष्टार्थत्वलाभः । यागाङ्गं यूपः पशुश्च । यागाङ्ग भूतयूपोद्देशेनादानं विधीयते चेत् अदृष्टार्थसन्निपत्योपकारकं स्यात् । यागाङ्ग 
५६ 
मीमांसानयमञ्जर्माम् पशूद्देशेनाञ्जनसाधनतया स्वरोविधाने दृष्टार्थसन्निपत्योपकारकं भवति । अदृष्टार्थत्वस्वीकारापेक्षया दृष्टार्थत्वस्वोकार उचितः । अतः पश्वङ्ग-स्वरुः । यदुक्त प्रयाजशेषाभिधारणवदिति तन्न; आज्येन सशेषं प्रयाजा इष्टाः, शेषस्य क उपयोग इत्याकाङ्क्षायां हविष्षु क्षारणं प्रतिपत्तिरिति तत्राश्रितम् । प्रकृते तु स्वरुणा शकलेन किमपि न कृतम्, न कुत्राप्यस्योपयोगो दृश्यते, कथमस्य प्रतिपत्तिः ? अतः प्रयाजशेषाभिधारणवदित्यसकतम । तस्मात्पश्वङ्गमेव स्वरुरिति सिद्धान्तः ॥ 
इति स्वरौः पश्वङ्गत्वाधिकरणम् ॥ 

## प्राज्यभागादीनामङ्गत्वव्यवस्थापनाधिकरणम्
 दर्शपूर्णमासप्रकरणे कालसंयुक्तोत्पत्तिवाक्यैः तदसंयुक्तोत्पत्तिवाक्यैश्च विहिता यागा विद्यन्ते । 'यदाग्नेयोऽष्टाकपालोऽमावास्यायां पौर्णमास्याञ्चा च्युतो भवति' इत्यादयः कालसंयुक्ताः, 'आज्यभागौ यजति' 'समिधो यजति' इत्यादयश्च तदसंयुक्ताः। उभयेषामपि यागानां समप्राधान्यमङ्गीकृत्य फलसम्बन्धबोधकवाक्येन फलं बोध्यते ? उत कालसंयुक्तानामेव फलम् इतरेषाञ्च तदङ्गत्वमिति सन्देहे पूर्वपक्षः 
सर्वेषां समं प्राधान्यम् । अधिकारवाक्यगताख्यातान्तपदेन यजतिना ऽविशेषेण सर्वे यागा अभिधीयन्ते । तेन ये यागा अभिधीयन्ते तान् दर्शपूर्णमास पदमाचष्टे । दर्शपूर्णमासशब्दस्य कालवाचित्वेन तत्काले ये यागा अनुष्ठीयन्ते तेषां फलेन सम्बन्धः । फलसम्पादकत्वेन सर्वे समप्रधाना भवन्ति । ननु 'चक्षुषी वा एते यज्ञस्य यदाज्यभागौ' 'बर्म वा एतद्यज्ञस्य क्रियते यत्प्रयाजानजा इज्यन्ते' इत्यादिवाक्यशेषैः आज्यभागप्रयाजादीनां कतिपयानां चक्षुष्टवादिना संस्तवः श्रूयते । चक्षुरादयः पुरुष स्याङ्गान्येव भवन्ति, तद्वत् यज्ञपुरुषस्याज्यभागादयः केचिदङ्गान्येव सन्तु कथं समप्राधान्यमिति चेन्न; चक्षुष्टवादिना सत्यपि संस्तवे पारार्थ्य लक्षणस्याङ्गत्वस्य तत्र साधयितुमशक्यत्वात् । किञ्चैतादशस्संस्तवः प्रधानत्वेनाभिमतानामाग्नेयादियागानामपि श्रूयते--'शिरो वा एतद्यज्ञस्य यदाग्नेयः हृदयमुपांशुयाजः, पादावग्नोषोमीयः' इत्यादिः । अतस्संस्तवमात्रेणे दमङ्गमिति निश्चेतुमशक्यत्वादिति भावः । तस्मात्सर्व समप्रधाना इति । 
सिद्धान्तस्तु-न सर्वे समप्रधानाः, आज्यभागादयोऽङ्गानि आग्नेयादयश्च प्रधानानि। पुरुषस्य चक्षुरादोन्यङ्गानि सादृश्याद्यज्ञपुरुषस्याज्यभागौ चक्षष्ट वेन वर्तेते द्विवचनबलात् । चक्षुरादीनान्तावदन्यशेषत्वं स्पष्ट, तथैवाज्यभागादो नामप्यङ्गत्वमिति यावत् । आज्यभागयोरङ्गत्वाभावे गृहमेधीयेष्टौ तयोरित राङ्गनिवर्तकत्वसिद्धान्तो व्याहतस्स्यात् प्रकृतौ दर्शपूर्णमासयोराज्यभागयोः प्राधान्यम। प्रधानानामतिदेशो न भवति । अङ्गानामेवातिदेशः गहमेधोयेष्टौ 
श्रूयमाणयोराज्यभागयोः दार्शपूर्णमासिकाङ्गानामतिदेशेन प्राप्तौ सत्यामेव तन्निवर्तकत्वं सङ्गतं भवेन् । किञ्च सौर्यष्टौ प्रतिप्रयाज कृष्णलहोमो विहितः । प्रयाजाश्च प्रधानानि । न तेषां विकृतौ सौर्येष्टावतिदेशस्सङ्गतः । कथं तहि 'प्रयाजे प्रयाजे' इत्यनुवादः । प्रयाजानामङ्गत्वेऽतिदेशतः प्राप्तान् अनूद्य कृष्णलहोमविधानं सङ्गतं भवेत् । अत आज्यभागादीन्यङ्गानि, आग्नेयादीनि च कालसंयुक्तोत्पन्नानि प्रधानानि । 
। 'दर्शपूर्णमासाभ्यां स्वर्गकामो यजेत' इत्यत्राख्यातवाच्यभावनायाः करणाकाङ्क्षायां धात्वर्थस्य यागस्य करणत्वेन, स्वर्गस्य साध्यत्वेनान्वयानन्तरं दर्शपूर्णमासाभ्यां इति तृतीयान्तस्यान्वयः धात्वर्थसामानाधिकरण्येन वक्तव्यः, तस्य तृतीयान्तत्वात् धात्वर्थस्य च करणत्वात् । सर्वयागानां प्राधान्ये फल सम्बन्धस्तेषां भवति । तदा यागैर्भावयेदिति वा यागसमूहेन वा भावयेदिति स्यात् । तदा तृतीयाद्विवचनान्तस्य दर्शपूर्णमासाभ्यामित्यस्य सर्वथा सामाना धिकरण्येनान्वयो न सिध्येत् । सिद्धान्ते तु कालसंयुक्तोत्पन्नानां षण्णामाग्ने यादीनां दर्शपूर्णमासशब्दवाच्यत्वे सति विद्वदधिकरणे भिन्नकालानुष्ठेयानां पण्णां त्रिकद्वयं सम्पाद्य त्रिकद्वयावबोधनाय द्विवचनान्तं पदमिति व्यवस्थापित स्वात कालसंयुक्ताग्नेयादीनां षष्णां फलसम्बन्धः । फलवत्वात्षण्णामेव प्राधान्यम फिलवत्सन्निधाव फलं तदङ्गम् इति न्यायेनाज्यभागादीनामङ्गत्वमेव । यद्यपि तत्तदुत्पत्तिवाक्ये अमावास्यापदमेव श्रुतम् न दर्शपदं तथापि दर्शामावास्या शब्दयोः पर्यायत्वान्न दोषः । तस्मात्कालसंयुक्तोत्पन्नानामाग्नेयादीनां षण्णां प्राधान्यम् तदसंयुक्तानामाज्यभागादीनामङ्गत्वमेवेति ॥ 

## आज्यभागादीनामङ्गत्वव्यवस्थापनाधिकरणम्
 ॥ 

## दीक्षणीयादीनामङ्गत्वाधिकरणम्
 पूर्वाधिकरण कालसंयुक्तोत्पन्नयागानां प्राधान्यम्, तदित राज्यभागादी नामङ्गत्वमिति न्यायः प्रदर्शितः। अस्मिन्नधिकरणे तत्तदुत्पत्तिवाक्यः कालादिसंयोगेन विना विहिता ये यागाः तेषु प्रधानाङ्गभावे न्यायः प्रदर्शयिष्यते। तर ज्योतिष्टोमे दीक्षणीयादीष्टीः, अग्नीषोमीयादिपशुयागान् सोमयागं च विधाय 'ज्योतिष्टोमेन स्वर्गकामो यजेत' इति श्रुतम् । किमिदं ज्योतिष्टोमपदं इस्टिपशुसोमानां नामधेयं सत् सर्वेषां फलसम्बन्धं बोधयति, तेन च सर्वेषां फलवत्वात्समं प्राधान्यम् उत सोमयागस्यैव नामधेयं सत् तस्यैव फलसम्बन्धः ततश्च सोमयागस्यैव प्राधान्यम् इष्टिपशूनान्तु तदङ्गत्वमिति संशये 
पूर्वपक्षः-इष्टिपशुसोमानां सर्वेषां फलवत्वात् प्राधान्यमिति । 'ज्योतिष्टो जैन स्वर्गकामो यजेत' इत्यत्र यजतिना ये यागा उच्यन्ते तानेव ज्योतिष्टोम पदमभिधत्ते। न हि ज्योतिष्टोमपदं क्वचिद्यागेषु प्रसिद्धम् येन तेषामेव 
५८ 
मीमांसानयमञ्जर्याम् । फलसम्बन्धोऽवगम्येत । फलसम्बन्धलक्षणमेव प्राधान्यं भवति । ज्योतिष्ट्रोम पदमविशेषेण प्रकरणगतेष्टिपशुसोमानामभिधायक भवितुमर्हति । न च 'त्रिवृत् पञ्चदशः सप्तदश एकविश एतानि वाव तानि ज्योतींषि य एतस्य स्तोमाः' इति वाक्येन त्रिवृदादीनां स्तोमानां स्तोत्रगतसङ्ख्यानां ज्योतीरूपत्वं प्रतिपाद्य स्तोत्राणाञ्च सोमयागाङ्गत्वात् ज्योतिष्टोमपदं सोमयागमेवाचष्टे नेष्टिपशून् इति सोमस्यैव फलवत्त्वलक्षणं प्राधान्यं बोधयति नेष्टिपशुयागानामिति वाच्यम् । स्तोत्राणि सोमस्यैवाङ्गानि नेष्टिपशूनामित्यत्र विनिगमकाभावात् । अविशेषेण प्रकरणगतसर्वयागानां स्तोत्राण्यङ्गानीति वक्तुं शक्यत्वात् । अतः स्तोत्राधार मन्त्रगतत्रिवदादिसङ्ख्यानामपि प्रकृतसर्वयागाङ्गत्वम् । यद्यपि 'ग्रहं वा गहोत्वा चमसं वोन्नीय स्तोत्रमुपाकुर्यात्' इति विधिः सोमसम्बन्धिनां ग्रहाणां ग्रहण चमसोन्नयनञ्च बोधयन् तदानन्तयं स्तोत्रोपाकरणस्य विदधाति । सोम एव ग्रहग्रहणस्य चमसोन्नयनस्य च सत्त्वात्स्तोत्रमयि सोमम्बन्ध्येवेति प्रतिभाति. तथाप्यस्य विधेः स्तोत्रोपाकरणकालसमर्पकत्वमेवेति स्वीकारे सोमसम्बन्धा. सिद्धेर्न दोषः । तस्मादविशेषेण प्रवृत्तयजिना ज्योतिष्टोमनाम्ना च प्रकृतयागानां 
सर्वेषामेव प्राधान्यमिति । 
सिद्धान्तस्तु-त्रिवृदादयः स्तोमाः स्तोत्रगतसङ्ख्याः। स्तोमानां ज्योती. रूपेण संस्तवः । स्तोमानाञ्चोद्गातृगणेन क्रियमाणैस्स्तोत्रैस्सम्बन्धः । स्तोत्राणि च सोमे सन्ति विहितानि । 'ज्योतिष्टोमेन' इति पदञ्च ज्योतींषि त्रिवदादयः स्तोमा अस्येति निर्वचनेन त्रिवृदादिस्तोमयुक्तस्त्रोत्रवन्तं ऋतमभिधत्ते। तादशक्रतोरेव फलसम्बन्ध बोधयति ज्योतिष्टोमवाक्यमिति सिध्यति। यदक्तं स्तोत्रं प्रकरणादविशेषतो दीक्षणीयादीनामप्यङ्गम्, तद्द्वारा स्तोमानाप्यक. त्वमिति, तत्रोच्यते--'ज्योतिष्टोमेन स्वर्गकामो यजेत' इत्यधिकारवाक्यम उत्पत्तिवाक्यन्तु 'सोमेन यजेत' इति । उत्पन्नस्य यागस्य फलसम्बबोधनाया धिकारवाक्यं प्रवर्तते । अधिकारवाक्ये विधेयं किमपि नास्ति-फलस्य रागतः प्राप्तत्वात् तन्न विधेयम्, धात्वर्थो यागस्तूत्पत्तिवाक्येनैव प्राप्तः, अतस्सोऽपि न विधेयः । अस्यां स्थितौ विहितोऽपि यागः फलसम्बन्धार्थतया विधीयत इत्येष्टव्यम् । तथा सति 'सोमेन यजेत' इत्यस्य सोमविशिष्टयागविधिरिति सम्पद्यते । एवञ्चोभयत्र श्रुत्यर्थस्य धात्वर्थस्य विधिस्सिध्यति । तत्र ज्योतिष्टो मपदं ज्योतींषि त्रिवदादयस्स्तोमा अस्येति निर्वचनेन निष्पन्नम्। स्तोमानां ज्योतिष्ट्वप्रतिपादकवाक्ये 'य एतस्य स्तोमाः' इत्येतच्छब्दस्य ज्योतिष्टोमस्ये त्यर्थस्वीकारे त्रिवदादिस्तोमानां सङ्ख्यानां यागेऽनुपयुक्तत्वात् यागाङ्गस्तोत्र निवेशः कर्तव्यः । स्तोत्रं 'सोमेन यजेत' इत्युत्पत्तिवाक्यविहितयागाङ्गं तद्वारा स्तोमानामप्यङ्गत्वं यथा तथा दोक्षणीयादियागाङ्गत्वं स्तोत्रद्वारा स्तोमानामप्यङ्गत्वमिति शङ्का । अङ्गत्वे प्रकरणं प्रमाणमित्युच्यते । प्रकरणञ्चा काङ्क्षालक्षणं भवति । आकाङ्क्षा च फलवाक्ये कथमिदं फलं सम्पादनीयमित्या 
५६ 
कारिका । तादृशं प्रकरणं अनेनेदं फलं सम्पादनीयमित्यवगमानन्तरमुन्मिषति । ज्योतिष्टोमेनेति फलवाक्यप्रवृत्तेः प्राक् दीक्षणीयादियागेषु स्तोत्रेषु च निष्फल त्वमविशिष्टम्, तेन परस्परमाकाङ्क्षाविरहेण अङ्गाङ्गिसम्बन्धासम्भवात् कथं स्तोत्रद्वारा दीक्षणीयादिषु स्तोमसम्बन्धः ? तदा ज्योतिष्टोमपदेन दीक्षणीया दीनां परामर्शासम्भवान्न तेषां प्राधान्यम् । सोमयागस्य तु त्रिवृदादिसम्बन्ध मादाय प्राधान्यं साधयितुं शक्यम्, त्रिवृत् पञ्चदशेत्यादि नामनिर्वचनवाक्ये 'एतस्य' इति षष्ठीश्रुत्या सम्बन्धमात्र प्रवृत्तिनिमित्तमित्यवगतत्वात् ‘ग्रह वा गृहीत्वा' इत्यादि वाक्यसिद्धस्तोत्रोपाकरणस्य फलवाक्यप्रवृत्तेः प्रागेव प्रवृत्तिनिमित्तं सोमयागे उपाक्रियमाणस्तोत्रद्वारा निवेष्टुमर्हति । अतः फलवाक्ये ज्योतिष्टोमपदं सोमयागं शक्नोत्यभिधातुम् । तस्मात् सोमयाग एव प्रधानम्, दीक्षणीयादयस्तु तदङ्गभूता इति। 
इति दीक्षणीयादीनामङ्गत्वाधिकरणम् ॥ इति चतुर्थाध्यायस्य चतुर्थः पादः चतुर्थोऽध्यायश्चसमाप्तः ॥६२ 