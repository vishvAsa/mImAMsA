---
title: ०३ ६ ३

---
## सर्वशक्त्यधिकरणम्
 द्वितीयचतुर्थे यावज्जीवाधिकरणेऽग्निहोत्रादीनां नित्यचिकीर्षितत्वा नित्यत्वम्, नित्यानाञ्च यावज्जीविकोऽभ्यासः प्रपञ्चितः । तत्र केषामधिकार इति पूर्वस्मिन् पादे स्थितम् । सम्प्रति तृतीये पादे नित्येषु नैमित्तिकेषु च कर्मसु यथायथं सर्वाङ्गोपसंहारासमर्थस्याधिकारश्चिन्त्यते। अग्निहोत्रस्य दर्शपूर्ण मासयोः ज्योतिष्टोमस्य च प्रयोगो नित्यः काम्यश्च । तत्र काम्यः कादाचित्क पुरुषच्छाप्रयोज्यः । काम्यप्रयोगे सर्वाङ्गोपसंहारसमर्थोऽधिकारी। नित्यनैमि त्तिकप्रयोगे काम्यप्रयोगवत् किं सर्वाङ्गोपसंहारसमथस्यवाधिकारः ? उत कतिपयाङ्गोपसंहारसमर्थस्यापि ? इति संशयः । 
। तत्र उत्पत्तिविधिः काम्यस्थले साङ्गं प्रधानं फलाय विधत्ते, तच्च प्रधानं क्वचिच्छ यमाणफलकं भवति क्वचिच्चाश्रूयमाणफलकम् नित्यनैमित्ति कस्थले श्रूयमाण फलाभावेऽपि विधिः साङ्गं प्रधानं विधत्ते काम्यवत्, अंशत्रयो पैतभावनाभाव्यकप्रेरणावाचित्वाद्विधः । काम्ये नैमित्तिके च कर्मण्यङ्गविधय स्समाम्नाताः । काम्ये यान्यङ्गानि विधयोऽनुष्ठापयन्ति तानि तथैव नित्यनैमि त्तिकेष्वपि । काम्ये सर्वाङ्गोपसंहारः, नित्यनैमित्तिकयोश्च कतिपयाङ्गोपसंहार इति वैषम्ये कारणाभावान्नित्यनैमित्तिकस्थलेऽपि सर्वाङ्गोपसंहारः कर्तव्य एव। कामनायां सत्यां काम्यानामनुष्ठानम्, तथैव निमित्ते सति नैमित्तिकानामित्युभ योरनुष्ठानं तुल्यम् । तत्रैकत्र सर्वाङ्गोपसंहारः अपरत्र कतिपयाङ्गोपसंहार इति वैषम्ये न किमपि कारणमस्ति । तस्मान्नित्यनैमित्तिकस्थलेऽपि सर्वाङ्गोपसंहार इति पूर्वः पक्षः। 
सिद्धान्तस्तु-कर्मस्वरूपमात्रबोधको विधिरुत्पत्तिर्भवति । कर्मस्वरूपञ्च द्रव्यं देवता च। द्रव्यदेवताघटितं प्रधानं भवति । अत उत्पत्तिविधिः प्रधान मात्रं विधत्ते । 'इदं कर्म फलसाधनम्' इत्येतावन्मात्रबोधने उत्पत्तिविधेापारः काम्यस्थले। काम्यकर्मणः प्रयोगे विधिर्भवति प्रवर्तकः, फलन्तु प्रयोजक भवति । यः प्रवर्तकः तस्यैव प्रयोजकत्वमिति न नियमः । प्रवर्तकोऽन्यः प्रयोज कन्चान्यद्भवितुमर्हति । तुषोपवापसम्पादनाय कपालग्रहणे प्रवर्तको विधिः, प्रयोजकश्च पुरोडाशः । एवञ्च काम्यप्रयोगे प्रवर्तको विधिः फलञ्च प्रयोजकम् । पुरुषस्य फलेच्छा कदाचिद्भवति । यदा भवति तदा फलप्राप्तये तत्तत्प्रयोग 
१४० 
मीमांसानयमञ्जर्याम् सम्पादयति । अतः कादाचित्कफलेच्छाप्रयोज्यत्वं प्रयोगस्य सिध्यति । अनयव दिशा नैमित्तिकविधिः प्रवर्तकः, निमित्तञ्च प्रयोजकम्, न प्रवर्तकम् । आवश्य कत्वं बोधयित्वा प्रयोगं प्रयुक्त-निमित्त सत्ययं प्रयोगोऽवश्यं कर्तव्य इति । अकरणे प्रत्यवायः । काम्यकर्मणोऽकरणे न प्रत्यवायः निमित्तस्थले निमित्तद्वारा आवश्यकत्वप्रतीतौ सत्यां विधिः स्वविधेये प्रधाने पुरुषं प्रवर्तयति । सा च प्रवृत्तिः प्रधानमात्रे, न तु साङ्गे, निमित्तबोधितस्यावश्यकत्वस्य प्रधान मात्रार्थत्वात् । एवञ्च काम्ये वा नैमित्तिके वा कर्मण्युत्पत्तिविधेः प्रधानमात्रे प्रवर्तकत्वसिद्धौ काम्ये भावनाभाव्यत्वेन स्ववाक्यगतफल विशेषस्य अधिकार वाक्यगतफलविशेषस्य वा सम्बन्धेऽवगते अनन्तरं फलविशेषसम्पादनायेति कर्तव्यताकाङ्क्षायां तत्पूरकत्वेन प्रकरणपठितान्यङ्गानि सन्निपतन्त्याकां क्षापूरणाय । नैमित्तिकस्थले तु निमित्तेनावश्यकत्वबुद्धौ जातायां भावनाया इतिकर्तव्यताकाङ्क्षा निमित्तेनैव पूरयितुं शक्यते । निमित्तं हि नैमित्तिककर्मण आवश्यकत्वं बोधयत् प्रधानस्याननुष्ठाने प्रत्यवायजनकत्वमप्याक्षिपति । ततश्च तेन वानूष्ठानसिद्धौ प्रकरणाम्नातानाञ्चाङ्गानां यथाशक्ति ग्रहणेनापि विध्यूप पत्तिः । किञ्च यावज्जोववाक्ये दर्शपूर्णमासशब्दः कालसंयुक्ताग्नेयादोनामेव वाचकः । आग्नेयादीनां प्रधानानामेवातिपाते पाथिकृतोष्टिः प्रायश्चित्ततया विहिता। अतो निमित्ते जातेऽवश्यकर्तव्यत्वं प्रधानस्येति गम्यते, नाङ्गानां सम्बन्धः । ननु काम्यनैमित्तिकदर्शपूर्णमासकर्मणोर्भेदाभावेऽपि तयोः प्रयोगभेदो यावज्जीवाधिकरणे साधितः । तत्र काम्यप्रयोगस्य नैमित्तिकप्रयोगस्य च बोधकं वचनम् “अमावास्यायाम् अमावास्यया यजेत' 'पौर्णमास्यां पौर्णमास्या यजेत' इति । तत्र तृतीयान्तामावास्यापौर्णमासीशब्दाभ्यां साङ्गाग्नेयादि त्रिकद्वयमुच्यते, यावज्जीववाक्ये च तृतोयान्तदर्शपूर्णमासशब्दाभ्यां प्रधानमात्र मिति वैरूप्यापत्तिरिति चेदत्रोच्यते--'अमावास्यायां अमावास्यया यजेत', 'पोर्णमास्यां पौर्णमास्या यजेत' इति वाक्यद्वयं आग्नेयादीनां षण्णां यागानां मध्ये भिन्नभिन्नपर्वकाले एकैकस्य यागस्यानुष्ठानं मा भवतु, एकस्मिन्नेव पर्वकाले अमावास्यायां त्रिकस्यैकस्य पौर्णमास्यां त्रिकस्यैकस्य साङ्गस्यानुष्ठानं भवतु इत्येतदर्थं प्रवृत्तम् । यावज्जीवपदसहकृतदर्शपूर्णमासपदन्तु प्रधानमात्रस्य निर्देशकमित्युक्त न वैरूप्यापत्तिः । यावज्जीवपदबोधितस्य निमित्तस्य प्रधान मात्रविषयत्वात् । यथा हि चोदकः दर्शपूर्णमासप्रकृतितो विकृत्यन्त रेषु चरुद्रव्य केषु पेषणवर्ज धर्मानतिदिशति, तत्र पेषणाभावप्रयुक्ताङ्गवैगुण्यं न भवति, तथैव काम्यप्रयोगे सर्वाङ्गोपसंहारः नित्य नैमित्तिकेषु च यथाशक्त्यङ्गोपसंहारे कृते न वैगुण्यं क्रतोः। तस्मात् नित्यनैमित्तिकेषु कर्मसु कतिपयाङ्गोपसंहार समर्थस्याप्यधिकार इति ॥ 
इति सर्वशक्त्यधिकरणम् ॥ 
इ 

१४१ 

## काम्येषु सर्वाङ्गोपसंहाराधिकरणम्
 । दर्शपूर्णमासयोनित्यप्रयोगे यथाशक्त्यङ्गोपसंहारः स्थितः। अथेदानीं तत्रैव काम्यप्रयोगे नित्यप्रयोगवत् यथाशक्त्यङ्गोपसंहारः ? उत सर्वाङ्गोप संहारः ? इति चिन्त्यते। । तत्र यथा नित्यनैमित्तिकस्थलेऽसमर्थस्य यथाशक्त्यङ्गोपसंहारः तथैव काम्यस्थलेऽपि असमर्थानामङ्गहोनानां यथाशक्त्यङ्गोपसंहारसमर्थानाम धिकारः। समर्थस्सर्वाङ्गोपेतै रेव स्वर्गपश्वादीनि फलानि काम्यन्त इति न नियमः, असमर्थैरङ्गहीनैरपि तानि फलानि काम्यन्ते । अथित्वन्तु सर्वत्र तुल्यम् । अतोऽसमर्था अपि कतिपयाङ्गोपसंहारद्वारा काम्यकर्मस्वधिकारिण इति पूर्वपक्षः। 
IT सिद्धान्तस्तु-काम्येषु कर्मसु उत्पत्तिवाक्येन प्रधानस्वरूपेऽवगते प्रधानस्य फलसम्बन्धे विनियोगविधिभिविनियुक्तानामङ्गानाञ्च सम्बन्धेऽवगते तत्प्रयो गाय प्रयोगविधिरागच्छति । प्रयोगविधिर्नामाङ्गवाक्यैकवाक्यतामापन्नः प्रधान विधिः । प्रयोगविधिरेव प्रधानानुष्ठाने प्रमाणम् । प्रयोगविधिना साङ्गं प्रधान फलायानुष्ठेय मित्यवगतम्। नित्यनैमित्तिकस्थले तु उत्पत्तिविधिबोधि तस्य प्रधानस्यानुष्ठाने निमित्तमावश्यकत्वमवबोधयति, फलसम्बन्ध प्रतीक्षा निमित्तस्य न भवति । आवश्यकत्वे सिद्धे फलमस्ति न वा, सर्वाङ्गोप संहारः कर्तव्यो न वा इत्यत्र नियामक किमपि प्रमाणं नास्ति, यथा काम्ये प्रमाणम् अङ्गवाक्यैकवाक्यतापन्नप्रधानविधिरूपः प्रयोगविधिरस्ति। यथा शक्त्यङ्गान्वयेनापि प्रयोगसिद्धेः । तस्मात्काम्येषु सर्वाङ्गोपसंहारः नैमित्तिके च यथाशक्त्युपसंहार इति । 

## द्रव्यभेदेऽपि कर्मैक्याधिकरणम्
 नैमित्तिके यथाशक्ति प्रयोगः, काम्ये च सर्वाङ्गोपसंहारप्रयोगो निर्णोतः । यागाङ्गमुख्यद्रव्यालाभे प्रतिनिधिद्रव्यग्रहणमग्रे प्रस्तोष्यते । तदुपोद्धातरूपेणा स्मिन्नधिकरणे विचार्यते -कि यागोयद्रव्यभेदेन कर्मभेदो भवति ? उत नेति । यदि द्रव्यभेदात् क्रियान्तरमेव भवति तदा उपात्तेऽपि प्रतिनिधितया द्रव्यान्तरे न व्रीहिजन्यक्रियाव्यक्तिस्सिध्यति । व्रीहिजन्यक्रियाव्यक्ति सिद्धये मुख्याभावे प्रतिनिध्युपादानम्, न तु स्वतन्त्रक्रियान्तरसिध्यर्थमिति प्रतिनिधित्वमेव न सिध्येदिति तत्सिध्यर्थमयं क्रियाभेदाभेदविचारः उपोद्धातरूपतया विचार्यते। 
तत्र यथा 'गुणगुणिनोः जातिव्यक्त्योः नात्यन्तं भेदः तथा क्रियाक्रिया 
१. गुणगुणिनोः जातिव्यक्त्योः क्रियाक्रियावतोश्च तादात्म्य सम्बन्धमङ्गीकुर्वन्ति मीमांसकाः । 
१४२ 
मीमांसानयमञ्जर्याम् वतोरपि भेदाभावात् द्रव्यस्वरूपात्मिका क्रिया द्रव्य भेदे भिन्नैव स्यात् । व्रीहि जन्यक्रियापेक्षया नीवारजन्यक्रिया भिन्नव, कारणभेदप्रयुक्तस्य कार्य भेदस्या वश्यकत्वात् । तस्मात् द्रव्यस्वरूपात्मिका क्रिया द्रव्यभेदे भिन्नैवेति पूर्वपक्षः । 
को सिद्धान्तस्तु--देश-काल-पुरुषभेदेन क्रियमाणेषु दर्शपूर्णमासादिषु कर्म भेदो न भवति यथा, तथा विहितद्रव्यर्वी ह्यादिभिः प्रतिनिधित्वेन स्वीकृत. नींवारादिभिः निर्वयम्माणेष दर्शपूर्णमासादिष्वपि कर्मभेदो न भवति । कर्मभेदसिद्धये शब्दान्तरादीनि षट् प्रमाणानि स्वीकृतानि । तान्यत्र न प्रक्रमन्ते । देशादिभेदेऽपि स एवायं दर्शपूर्णमासयाग इति नाम्नः प्रत्यभिज्ञाबलादपि न कर्मभेदः । न हि त एवामी आग्नेयादय इति प्रत्यक्षप्रत्ययस्य बाधो विद्यते । त एवामी यागा इति प्रत्यभिज्ञाया बाधस्तदा स्यात्, यदा शब्दान्तरादिनिमित्त भेदोऽवतरेत् । ननु क्रियाणां द्रव्यतादात्म्यादाश्रयभेदाद् भेद इति चेत्--न; यथा गोव्यक्तिषु भिन्नास्वपि जातिर्न भिद्यते तथा द्रव्येषु भिन्नेष्वपि क्रियाया न भेदः, न ह्यत्र क्रियायां अत्यन्तभिन्नत्वमभ्युपगम्यते, भेदाभेदस्वीकारात् । तदुक्त भट्टपादः-- 
तदात्मनापि त्वस्त्येव व्यतिरेकः कियानपि। 
जातिवद्गुणवच्चातस्तद्भेदेऽपि न भिद्यते ॥ इति । अतश्च द्रव्यभेदेऽपि क्रियाभेदाभावात् प्रतिनिधिद्रव्यसाध्या अपि यागा मुख्य द्रव्यकेभ्यो न भिद्यन्ते इति सिद्धः प्रतिनिधिः। ननु व्रीह्यादिद्रव्यसाध्या आग्नेयादयषड्यागा एव दर्शपूर्णमास शब्दवाच्याः, तेषामेव दर्शपूर्णमासवाक्यं फलसम्बन्धमवबोधयति । यदीमे नोवारादिद्रव्यसाध्या भवेयुस्तदा तेषां दर्शपूर्णमासशब्दवाच्यत्वं कथम् ? कथञ्च फलसम्बन्धः ? इति चेदुच्यते-- यथा नील-रक्त शुक्ल भेदेन गोव्यक्तीनां भेदेऽपि गोत्वावच्छिन्नत्वात् गोशब्द वाच्या भवन्ति, तथैव द्रव्यभेदेऽपि दर्शपूर्णमास शब्दवाच्यत्वे न क्षतिः । ननु द्रव्यभेदेऽपि क्रियाया अभेदः तहि आग्नेयादीनां षण्णां यागानां कथ भेदस्वी 
न समवायम् । तादात्म्यञ्चात्र भेदाभेदरूपं विवक्षितम् । व्यक्तिमादाय भेदः, जाति मादायाभेदः । गुणमादाय भेदः गुणिनञ्चादायाभेद इति प्रक्रिया समाश्रिता मीमांसकः। व्रीह्यादिद्रव्याण्यादाय तत्तद् द्रव्यसाध्य क्रियाणां भेदः, क्रियात्वेन क्रियाणामभेद इत्येवं तादात्म्यमभिप्रेतम् । तादात्म्यञ्च भिन्नत्वे सत्यभिन्नसत्ताकत्वम् सत्तानवच्छेदकभेदवत्वमिति यावत् । न चात्र जातिव्यक्त्यादीनामभेदधीः समवायकृतव भवत्विति शङ्का भवितुमर्हति, समवायसम्बन्धस्य सम्बन्धिभ्यामत्यन्तभेदेनाभेदप्रतीत्य नियाकत्वात्, एवं सति गुणगुणिनोः क्रियाक्रियावतोश्च तदापत्तेः। तदिदं भट्यादा अभिदधति श्लोकवातिके 
न हि तद्व्यतिरिक्तस्सन् सम्बन्धत्व प्रपद्यते । तस्मिस्ताभ्यामभिन्ने तु न नानात्वं तयोभवेत् ॥ इति । 

१४३ क्रियत इतिचेत् न; शब्दान्तरादिनिमित्तवशाद् भेदस्य स्वीकृतत्वात् । तस्मात् द्रव्यभेदेऽपि क्रियाया अभेदः ॥ 
इति द्रव्यभेदेऽपि कमक्याधिकरणम् ॥ 

## श्रुतद्रव्यापचारे प्रतिनिध्यपादानाधिकरणम्
 । दर्शपूर्णमासादौ श्रुतद्रव्यालाभे प्रतिनिधिाह्यो न वेति सन्देहे -न ग्राह्य इति पूर्वपक्षः । सर्वं कर्म यथाविधिविधत्ते तथाऽनुष्ठेयमिति नियमः । 'व्रीहि भिर्यजेत' इति यागसाधनत्वेन द्रव्यविधिरस्ति । प्रतिनिधिद्रव्यं ग्राह्य इति नास्ति विधिः । प्रतिनिधेवधत्वाभावात यागसाधनं तत्कथं स्यात। एवं सति नित्यकर्मणामनुष्ठानं कथं भवेदिति चेत् यथाशक्तिन्यायेन नित्यकर्मानुष्ठानं 
भवतु । विधिं विना द्रव्यान्तरग्रहणं न भवतीति न प्रतिनिधिरिति । 
सिद्धान्तस्तु-यथाशक्ति न्यायोऽङ्गोपसंहारे प्रवर्तते। न प्रधानानुष्ठाने, प्रधानस्यावश्यकर्तव्यत्वात् । द्रव्येण विना प्रधानस्य न निर्वृत्तिर्भवितुमर्हति । न च ‘सोमाभावे पूतीकानभिषुणुयात्' इति वचनवत् वचनमन्विष्य क्रतुस्साध्य तामिति वाच्यम्, वचनस्यास्य प्रतिनिधिनियमपरत्वात्, प्रतिनिधेश्च विधि विषयत्वाभावात् । अशक्त स्य कतिपयाङ्गत्यागो न्यायसङ्गतः न प्रधानत्यागः । सर्वत्र प्रधानविधिः यत्किञ्चिद्रव्यमर्थादाक्षिपति, द्रव्यसाध्यत्वात्कर्मणः । 
तच्च क्रियासाधनं द्रव्यं विधिना यदि प्राप्तम्, न तहि प्रधानविधेराक्षेप कत्वम, विधिना यदि न प्राप्तम्, तहि प्रधानविधिः स्वविधेयनिवेत्यर्थं द्रव्यमाक्षिपेदेव। अत आक्षेपेण प्राप्तस्यैव द्रव्यस्य प्रतिनिधित्वेन व्यवहारो न विधिविहितस्येति प्रतिनिधिस्सिध्यति इति ॥ 

## देवतादीनां प्रतिनिध्यभावाधिकरणम्
 विधिविषयत्वेन श्रुतस्य द्रव्यस्यालाभे प्रतिनिधिरुक्तः । तथैव विधि विषयत्वेन श्रुतानां देवतानाम् इन्द्रादीनाम्, अग्नीनाम् आहवनीयादीनाम्, शब्दानां मन्त्राणाम् ‘इषत्वा' इत्यादीनाम् अपचारे प्रतिनिधिः अस्ति न वेति विचारः क्रियते। 
तत्र विधेयतया श्रुतस्य द्रव्यस्यापचारे यथा प्रतिनिधिः तथा देवताना मुद्देश्यतया अग्नीनामाधारतया मन्त्राणां स्मारकतया विधिविषयतायास्सत्वा 
देवतादीनामपि विस्मरणरूपेऽपचारे जाते प्रतिनिधिः कर्तव्य इति पूर्वपक्षे प्राप्ते 
सिद्धान्तोऽभिधीयते-अज्ञातस्य पदार्थस्य ज्ञापनाय विधिः प्रवर्तते । 'यजेत स्वर्गकामः' इत्यत्र विधिः स्वर्गसाधनं याग इति बोधयन् यागनिष्ठं स्वर्गसाधनत्वं अज्ञातं ज्ञापयति । तत्र स्वर्गस्य विधिवाक्यघटितत्वेऽपि तत्र विधरज्ञातज्ञापन 
१४४ 
मीमांसानयमञ्जर्याम् व्यापारो न भवति ज्ञातत्वात् । विधिवाक्ये तदुपादानन्तु विधेयान्वयिनो निर्देशाय । उद्देश्यनिर्देशेन विना विधेयमात्रनिर्देशेन विधरात्मलाभो न स्यात् । अत उद्देश्यस्य निर्देशः। एतेन विधेयान्वयित्वम् उद्देश्यत्वमिति उद्देश्य स्वरूपमपि सिध्यति । एवञ्च विधेयत्वेन विधिविषयता विधये, उद्देश्यत्वेन विधिविषयता उद्देश्ये इति प्रकारद्वयं विधिविषयतायाः। तत्राज्ञातज्ञापन विधये न तूद्देश्ये। एवं 'व्रीहिभिर्यजेत' इत्यत्र व्रीहिष्वज्ञातज्ञापनं यागे च ज्ञातज्ञापनम् । ब्रीहिषु विधेयता यागे चोद्देश्यता। तथा 'द्रोहीन् प्रोक्षति' इत्यत्र प्राप्तत्वाद् व्रीहिषद्देश्यता, अप्राप्तत्वात्प्रोक्षणे विधेयता इति स्थितिः । 
अनया रीत्या विविच्यमाने देवतोद्देशेन विहित द्रव्यत्यागात्मके यागे 'अग्नय इदं न मम' इत्याद्याकारके देवताया उद्देश्यत्वम् द्रव्यत्यागस्य च विधेयत्वं सिध्यति । ततश्च देवतोद्देशेन द्रव्यत्यागात्मकयागस्य विधिविषयत्वे सिद्धे त्यज्यमानद्रव्योद्देश्यत्वेन देवताया विधिविषयत्वं सिद्धं भवति । ननु उद्देश्यत्वमेव देवतात्वमित्युच्यताम् किमिति विधिविषयत्वपर्यन्तमनुधावन मिति चेन्न; 'व्रीहीन् प्रोक्षति' इत्यत्र व्रीहीणामप्युद्देश्यत्वाद् देवतात्वापत्तेः, आग्नेययागे 'अग्नय इदं न मम' इति स्थाने 'वन्हय इदं न मम' इत्यापत्तेश्च । अत एव दशमस्याष्टमे पादे तद्वच्च देवतायां स्यात, इत्यत्र विध्यधीनमेव देवतात्वमिति वक्ष्यते। ततश्च यत्र या शब्दविशेषेणोद्देश्यतया विधिः वाक्ये निर्दिश्यते तत्र सा देवतेति स्वीकार्यम्, द्रव्यवत् देवताया आक्षेपो न प्रतिनिधिर लाभप्रयुक्तः । तद्वत् देवताया नालाभः, विधिवाक्ये तस्याश्शब्दतो निर्दिष्टत्वात् 'आग्नेयम्' 'ऐन्द्रम्' 'वारुणम्' इति । एवं निर्दिष्टाया अपि देवताया विस्मर णाद्यपचारस्तहि तुरगारुढोऽपि तुरगं विस्मरेत् । अतो न देवतायाः प्रतिनिधिः । एवमाहवनीयाद्यग्नीनामपि न प्रतिनिधिः, संस्कारविशेषेणाहवनीयाधुत्पत्तेः । न हि ज्वलनमात्रस्याहवनीयः गार्हपत्य इत्यादयस्सञ्ज्ञाः संस्कारविशेषनिमित्ता आहवनीयादयः। अतोऽलौकिकत्वाददष्टरूपाः। नादष्टार्थानां प्रतिनिधिः । मन्त्राणां मन्त्रान्तरं न प्रतिनिधिर्भवितुमर्हति, तत्कार्यकारित्वाभावात् । न ह्यवहननमन्त्रकार्य पेषणमन्त्रण निर्वर्तयितुं शक्यते । यस्य कार्यस्य साधनाय यो मन्त्रो विहितः, तत्कार्यसाधनाय स एव मन्त्रः प्रयोक्तव्य इति नियमविध्या श्रयणात् नियमजन्यमदृष्टमत्राप्यस्ति । तच्चादृष्टं नान्येन सम्पादयितुं शक्यम् । तस्मात् देवताग्निशब्द क्रियस्य न प्रतिनिधिरिति । 
इति देवतादोनां प्रतिनिध्यभावाधिक रणम् ॥ 

## प्रतिषिद्धद्रव्याणां प्रतिनिध्य भावाधिकरणम्
 - देवतानामग्नीनां मन्त्रशब्दानाञ्चादृष्टार्थत्वान्न प्रतिनिधिरित्युक्तम् । सम्प्रति यागनिर्वृत्तिरूपदृष्टफलजनकस्य द्रव्यस्य प्रतिषिद्धत्वेऽपि प्रतिनिधिसद सद्भावविचारः क्रियते । मुद्गद्रब्यकयागः श्रूयते-- 'मौद्गं चरु निर्वपेत्' इति । अत्र मुद्गानामलाभे 'अर्याज्ञया वै भाषाः' इति प्रतिषिद्धा माषाः कि प्रति 
१४५ 
निधेयाः ? उत न ? इति संशयः । मुद्गसादृश्यं माषेषु सत्त्वात्संशयः। तत्र प्रति षिद्धा अपि माषाः प्रतिनिधेयाः । सदृश एव पदार्थः प्रतिनिधित्वेन स्वीक्रियते । सादृश्यञ्च भूयोधर्मवत्वेन सिध्यति। माषेषु भूयसा मुद्गावयवास्सन्ति । यज्ञानहत्वं माषाणामेव, न मुद्गावयवानाम् । तस्मान्माषाणां प्रतिषिद्धत्वेऽपि मुद्गावयववत्त्वान् माषाः प्रतिनिधेया इति पूर्वपक्षः । 
सिद्धान्तस्तु--विधिस्समग्रे प्रवर्तते, निषेधस्त्ववयवेऽपि प्रवर्तत इति न्यायः । 'अयज्ञिया 'वै माषाः कोद्रवाः वरकाः' इत्यत्र यज्ञशब्दः 'तदर्हति' इत्यधिकारे 'यज्ञहविल् घखभौ' इति विहित 'घ' प्रत्ययान्तः यज्ञसम्बन्धमात्र मभिधत्ते। अविशेषेणाङ्गत्वमात्रपुरस्कारेण यज्ञसम्बन्धप्रतिषेधः माषादीनां श्रुतः । अतो माषेषु मुद्गावयववत्स्वपि माषावयवानां सत्त्वात् प्रतिषेधो भवत्येव । तस्मान्न प्रतिषिद्धाः प्रतिनिधेया इति ॥ 

## अग्निहोत्रादौ यजमानप्रतिनिध्यभावाधिकरणम्
 प्रतिषिद्धानां प्रतिनिधिर्नास्तीत्युक्तम् । इदानीमप्रतिषिद्धानामपि क्वचित्प्रतिनिधिर्भवति नवेति विचार्यते। अग्निहोत्रसमये यजमानोऽन्यत्र व्यापृतः प्रोषितो मृतो वा तदा याजमानकर्मण्यन्यः प्रतिनिधेयो न वेति संशयः । 
तत्र याजमानं कर्म द्रव्यत्यागानुमन्त्रणमन्त्रपठनादिकम् । पूर्ववदत्र प्रतिषेधो नोपलभ्यते । त्यागानुमन्त्रणादिकमन्योऽपि कर्तुं शक्नोति । अतोऽन्यः प्रतिनिधय इति पूर्वपक्षः ॥ 
- सिद्धान्तस्तु-प्रतिषेधाभावेऽपि नान्यः प्रतिनिधातव्यः, स्वामित्वा भावात् । देवतोद्देशेन त्यज्यमानद्रव्ये यजमानस्यैव स्वत्त्वं नान्यस्य । अतोऽन्यः तद्रव्यं त्यक्तं कथं शक्नुयात् । यः कर्म करोति तस्यैव फलमिति न्यायः । अग्नि होत्रजन्यं फलं यजमानस्य, नान्यस्य । फलाभावाच्च याजमानं कर्मान्यः कथं साधयेत् ? 'शास्त्रफलं प्रयोक्तरि' इति न्यायः । ननु प्रथमपादे स्त्रिया अधिकार स्साधितः, यजमानपत्नी करोतु । तया नियुक्तोऽन्यो वा करोतु इति चेत्-सत्यम्; स्त्रियाऽधिकारस्साधितः किन्तु पत्या सहैव तस्या अधिकारः, न स्वातन्त्र्येण । यद्यपि नित्याग्निहोत्रिणि यजमानेऽन्यत्र व्यापते प्रोषिते वा पत्नी वा तच्छि ष्योऽध्वर्युर्वा कर्म कुर्यादित्याचारो वर्तते, तथापि देवतोदशेन द्रव्यत्यागं 'अग्नय इदं न मद्यजमानस्य' इत्येव कुर्यात् । प्रोषितावस्थायामयमाचारः। मते तु यजमाने प्रतिनिध्याशझैव नोदेति । तस्मान्न प्रतिनिधिर्यजमानस्येति ॥ १. भाषाः प्रसिद्धाः । कोद्रवाः 'कोदों' इत्युत्तरमारते 'वेरहु' इति दक्षिणभारते, वरकाः 
'मडुवा' इत्युत्तर भारते 'केवरु' इति दक्षिण भारते भाषायां धान्यानि व्यहियन्ते । "सन्निधौ यजमानस्स्यादुद्देशत्यागकारकः । असन्निधौ पत्नी स्यादध्वर्यु तदाज्ञया ॥ 'यद्यस्य पुत्रो वाऽन्तेवासी वाऽलाङ्कर्मीणः तं तत्र प्रेष्येत्' इति बोधायनवचनात् ।१४६ 
मीमांसानयमञ्जर्याम् 

## सत्रे यजमानापचारे प्रतिनिध्यपादानाधिकरणम्
 । नित्येऽग्निहोत्रादौ प्रतिनिध्यभावः स्थितः। अस्मिन्नधिकरणे काम्ये प्रतिनिधिसदसद्भावो विचार्यते । 'ऋद्धिकामास्सत्रमासीरन्' इति ऋद्धिफलाय सत्रं विहितम् । तत्र ‘सप्तदशावराः चतुर्विशतिपरमाः सत्रमासीरन्' इति यज मानानां कर्तृत्वम्। 'ये यजमानास्त ऋत्विजः' इति च नियमः। एतेषां कर्म जन्यफलभोक्त त्वरूपं कर्तृत्वम्, हौत्राध्वर्यवादिकर्मकलापानुष्ठनकर्तत्वमप्यस्ति । बहुदिनसाध्यञ्चेदं कर्म । तत्र कस्यचन यजमानस्य मरणे किमन्यः प्रतिनिधा तव्यः ? उत न ? इति भवति संशयः । तत्र पूर्वपक्षः 
पूर्वाधिकरणन्यायेन न कर्तव्यः । पूर्वाधिकरणे स्वामिनः प्रतिनिधिर्नास्ती त्युक्तम् अत्र सर्वे स्वामिनः कर्मजन्यफलभोक्तारः । अतो नास्ति प्रतिनिधिरिति । 
सिद्धान्तस्तु-प्रतिनिधातव्यः काम्ये कर्मणि सर्वाङ्गोपसंहार आवश्यकः । नित्यनैमित्तिक एव यथाशक्ति न्यायः। मतयजमाने ऋत्विकर्तत्वमप्यस्ति । प्रतिनिध्यभावे ऋत्विकर्तृकाङ्गाभावकृतवैगुण्ये सति सर्वाङ्गोपसंहारो न स्यात् । ननु प्रतिनिहितस्य फलभोक्तृत्वरूपकर्तृत्वाभावेन फलाभावात् अङ्गवैगुण्ये ऽपि न क्षतिरिति चेन्न; प्रक्रान्तस्य काम्यकर्मणोऽवश्यं समापनोयत्वात् । सवस्स म्भय सत्राख्यं कर्म फलाय समारब्धम् । तत्रकस्याभावे तत्कतकाङ्गवैगुण्ये ऽन्ये षामपि फलं न सम्पद्यत। अन्ये प्रायश्चित्तभागिनोऽपि भवेयः। अतोऽन्यः प्रति निधातब्यः । ननु 'यदि सत्राय सन्दीक्षितानां प्रमीयेत योऽस्य नेदिष्ठः तं तत्स्थाने दीक्षयित्वा तेन सह यजेरन्' इति वाचनिक एव प्रतिनिधिरिति काम्ये कर्मणि प्रतिनिधिविचारः कथं क्रियत इति चेत्सत्यम्; नेदं वाक्यं प्रतिनिधिविधायकम, किन्तु यः प्रतिनिधिर्गृह्णते तं नेदिष्ठं गृह्णीयादिति गुणविधायकम् । नेदिष्ठः सन्निहिततमः । तस्मात्काम्ये सत्रे प्रतिनिधि ह्य इति ॥ 

## सत्रे प्रतिनिधेः फलभागित्वाभावाधिकरणम्
 ___सत्रे प्रतिनिधिरस्तीत्युक्तम् । यः प्रतिनिधीयते तस्य फलभागित्वमस्ति न वेति सन्देहः । मृतो यजमानः । तत्स्थाने तन्नेदिष्ठस्तदर्थत्वेन नियुक्तः यजमान एव भवति । यजमानश्च फलस्वामी। तत्र फलभागित्वं कथं न स्यात् ? अतोऽत्र प्रतिनिधिः फलभागीति पूर्वपक्षः। 
सिद्धान्तस्तु-न प्रतिनिधिः फलभागी। सर्वाङ्गोपेतस्य कर्मणोऽनुष्ठाने फलं सिध्यति । सङ्कल्पमारभ्य कर्म यथायथं समापनीयम् । तदैव तत्कर्म फल दायकम् । प्रतिनिधिस्तु मध्ये प्रविष्टः मानेन पूर्वतनान्यङ्गानि अनुष्ठितानि । कथमयं फलं लभेत ? आरब्धं कर्म मध्ये परित्यक्तुं न शक्यते, तत्समापनीयमे वेति सर्वे यजमाना एनं प्रतिनिधितया नियुक्तवन्तः। सत्रे यजमानानां कर्तृत्वं 

१४७ 
व्यासक्तमस्ति । कर्मजन्यं फलं नेमे अवयवशो विभज्य भोक्तारः, किन्तु एकैको ऽपि समग्रफलभाग्भवति । समग्रञ्च फलं तेनैवावाप्तुं शक्यते य आरभ्य समापयति । अतः प्रतिनिधिः न फलभागी। यो मृतो यजमानः तस्यापि फलं दर्शयति वाक्यशेषः सत्रं स्तोतुम्-'यो दीक्षितानां प्रमीयेतापि तस्य फलम्' इति । सत्र दीक्षितानां मध्ये कश्चिदसमाप्ते म्रियेत तस्य कृतस्नाङ्गोपेतप्रधान प्रयोक्तत्वाभावेऽपि फलं दर्शयन् वाक्यशेषः तत्कार्यकारिणोऽन्यस्य नास्ति फल मिति सूचयति । यद्यपि ऋद्धिफलाय सप्तदशभिर्यजमान रारब्धे कर्मणि कस्मि श्चिद्दिष्टं गते तत्कर्म विगुणं सत् फलमेव न जनयतीति शिष्टानां षोडशानां फलाभावः प्रतीयते, तथापि प्रक्रान्तासमापनप्रयुक्तप्रत्यवायपरिहारं प्रायश्चित्तमनुष्ठायावशिष्टाः फलं प्राप्नुयुरेव । मध्ये प्रविष्टस्य प्रतिनिधः प्रायम्चित्तानुष्ठानं नास्ति फलञ्च नास्ति, मृतकर्तव्यसमापनस्य प्रतिनिधिना सम्पन्नत्वान्मृतस्य फलमस्त्येव । तदिदं वाक्यशेषाद्गम्यते। तस्मान्न प्रतिनिधिः फलभागोति ॥ 

## सत्रे प्रतिनिहितस्य फलिसंस्कारसत्ताधिकरणम्
 सोमे पयोव्रतादयः फलिसंस्कारा विहिताः। ते चोदकेन द्वादशाहं प्राप्ताः, ततश्च सत्रे समागताः। इमे संस्काराः प्रतिनिधेः किं न भवन्ति ? उत भवन्ति ? इति सन्देहे पूर्वपक्षः-न भवन्तीति । इमे संस्कारा यजमानस्य फला धारयोग्यताधानार्थत्वेन भवन्ति । प्रतिनिधेश्च फलभागित्वं नास्तीति पूर्वा धिकरणे स्थितम् । तस्मात्प्रतिनिधिः फलिसंस्कारैर्न युज्यत इति । 
___सिद्धान्तस्तु-प्रतिनिधेः फलिसंस्कारा भवन्ति । काम्ये सर्वाङ्गोपसंहा रोऽवश्यं कर्तव्यः । एकेनापि लघुनाङ्गन विहीनः क्रतुः फलजननसमर्थो न भवति । तत्र 'सप्तदशावराः' इति कर्तृषु विहितं साप्तदश्यमप्यङ्गम् । कस्मिश्चिद्यजमाने दिष्टङ्गते साप्तदश्यपूरणाय प्रतिनिधिरन्यैः स्वीकृतः । तत्र यदि फलिसंस्कारा ब्रह्मचर्यपयोव्रतादयो न भवेयुः तहि षोडशभिरेव फलिसंस्काराः कृता भवेयुः । फलिसंस्काराश्च फलाधारयोग्यतासम्पादनाय क्रियन्ते । षोडशभिरेव फलि संस्काराणां कृतत्वात् षोडशत्वमेव तत्र सम्पादितं भवेत् न साप्तदश्यम् । साप्तदश्येन विना षोडशानामपि फलप्राप्तिर्न स्यात् । अतस्साप्तदश्यसम्पादनाय प्रतिनिधेरपि फलिसङ्कारा भवन्ति वैगुण्यपरिहाराय । यद्यपि प्रतिनिधिर्न फलभाक, तथापि यजमानसम्बन्धिषु संस्कारेषु साप्तदश्यस्यावश्यकत्वात् तत्र साप्तदश्येन विनाऽन्येषां षोडशानां फलप्राप्ते रसम्भवाच्च प्रतिनिधेः फलिसंस्कारा भवेयुरिति ॥ 

## प्रतिनिधिद्रव्येषु सुसादृश्यनियामकत्वाधिकरणम्
 मुख्यद्रव्यालाभे प्रतिनिधिरुपादातव्य इति स्थितम् । तत्र यः प्रतिनिधी 
१४८ 
मीमांसानयमञ्जर्याम् । यते स कि मुख्यद्रव्यसदृशो वा विसदृशो वा ग्राह्यः ? उत सुसदृश एव ग्राह्यः ? इति भवति संशयः। तत्र द्रव्येण विना यागनिर्वृत्तिन भवतीति व्रीह्यादिशास्त्रं द्रव्यं विधत्ते। तच्चेद्दव्यं क्वचिन्न लभ्यते यागनिर्वृत्त्यर्थं द्रव्यमात्रापेक्षा जायते । इदमेव द्रव्यं ग्राह्यमिति वचनञ्च नास्ति । यदि स्याद्वचनं तदेव गह्यत । तदा वाचनिकं तद्रव्यं भवेत्, न प्रतिनिधिः । प्रतिनिधित्वेन ग्रहणे स्वेच्छैव निया मिका। स्वेच्छया गृह्यमाणे द्रव्ये मुख्यद्रव्यसादृश्यमित्यत्र न किञ्चिनिया मकम् । यदि स्यान्नियामकं न तर्हि तस्य प्रतिनिधित्वव्यवहारः । तस्मान्मुख्य द्रव्यसदृशं वा विसदृशं वा प्रतिनिधितया ग्राह्य मिति पूर्वपक्षः। 
सिद्धान्तस्तु-विहित मुख्यद्रव्यालाभेऽपि तद्विधायकशास्त्रस्यानुग्रहस्तु कर्तव्य एव। द्रव्यं यागनिर्वर्तकत्वरूपदृष्टप्रयोजनकमपि तद्विधायकशास्त्रस्य नियमविधित्वं तावत्सिद्धम् । तेन नियमजन्यमदृष्टमपि स्वीकर्तव्यमेव भवति । तच्चादष्टं द्रव्येण जायते इति यथा, तथा तदवयवानामपि व्यापारोऽस्त्येव । 'व्रीहिभिर्यजेत' इत्यत्र व्रीहिपदस्य शक्तिर्मीमांसकमते जातौ। जातेर्यागनिर्वर्त कत्वमनुपपन्नमिति तया व्यक्तय आक्षिप्यन्ते । व्यक्तिषु आक्षिप्तासु तासां तदवयवानां जातेश्च तादात्म्यसम्बन्धो मीमांसकैः स्वीकृतः । तादात्म्यञ्च भेदाभेदरूपम् । अर्थाद्व्यक्तीनां तदवयवानाञ्चात्यन्तं भेदो नास्ति अभेदोऽपि नास्ति इति सम्पद्यते । सुसदृशद्रव्येषु प्रतिनिधित्वेन गृहोतेषु मुक्यद्रव्यमेव गृहीतं भवति, मुख्यद्रव्यविधायकञ्च शास्त्रमनुगृहीतं भवति। विसदृशद्रव्येषुपा, दीयमानेषु मुख्य द्रव्यविधायकशास्त्रस्य सर्वथा परित्यागः स्यात् । तत्र व्रीहीणा मलाभे तद्गतभूयोऽवयवानां नीवारेषु सत्त्वात् यागनिर्वृत्तिद्वारा मुख्यद्रव्यजन्या दृष्टस्य नीवारैस्सम्पादनं सुकरम्, समग्रव्रीह्यवयवानामभावेऽपि भूयसाव्रीह्यव यववत्वान्नीवाराणाम् । विसदृशद्रव्ये गृहीते मुख्यद्रव्यविधायकशास्त्रस्य सर्वथा ऽनादरो भवेत् । सदृशद्रव्येष्वपि सुसदृशमेव द्रव्यं प्रतिनिधित्वेन ग्राह्यम् । तथा सति मुख्यशास्त्रमनुगृहीतं स्यात् । तस्मात्प्रतिनिधिः सुसदृश एव भवेदिति ॥ 
## १२ सुसदृशद्रव्यालाभे ईषत्सदृशस्यैव प्रतिनिधित्वाधिकरणम् 
को सुसदृशस्य प्रतिनिधिरित्यवगतम् । मुख्यद्रव्यालाभे तत्सुसदृशं द्रव्यमा दाय ऋतुरारब्धः । द्रव्यनिर्वापे जाते केनापि कारणेन तदपचारो जातः । तदा किं वैकल्पिकं यवद्रव्यमादाय ऋतुरनुष्ठेयः ? उत गृहीतमुख्येषत्सदृशद्रव्यमादाय ऋतुरनुष्ठेय इति संशयः। 
_तत्र 'व्रीहिभिर्यजेत' इतिवत्'यवैर्यजेत' इति मुख्यद्रव्यविधामकं शास्त्रम् । प्रथमं व्रीहिद्रव्येण प्रयोग आरब्धः । तदलाभे तत्सुसदृशं द्रव्यं गृहीतम् । तस्या प्यपचारे जाते तत्सदृशद्रव्यग्रहणापक्षया विकल्पितमुख्यद्रव्यस्यैव ग्रहणमुचित मिति पूर्वपक्षे सति सिद्धान्तः–'व्रोहिभिर्यजेत' इत्यत्र ब्रीहिशब्दस्य शक्तिः 

१४६ व्रीहित्वजातौ। जात्या क्रत्वनुष्ठानं न भवतीति व्यक्तिराक्षिप्यते । ब्रोहिव्य क्तीनां यागाङ्गत्वं सिध्यति । व्यक्तीनामङ्गत्वे तदवयवानामप्यङ्गत्वम्, अवय वावयिनोस्तादात्म्यात् । तदात्म्यञ्च भेदाभेदरूपं विवक्षितम् । एवञ्च सुसदृशे द्रव्ये नोवारे ब्रीह्यवयवास्सन्तीति तेषामङ्गत्वम् । यवानान्तु वोहिपक्षेऽङ्गत्वमेव नास्ति । अतो न वैकल्पिक द्रव्यं ग्रहीतुं शक्यते । प्रथमप्रयोगे यद्रव्यं गृहीतं तदेव यावज्जीवमुपयोक्तव्यमिति न्यायः । यदि न लभ्यते तत्सदृशः प्रतिनिधि गुह्यते । यद्यपि यवशास्त्रं मुख्यं व्रीहिशास्त्रवत्, तथापि व्रीहिपक्षे तदननं भवति । तद्रग्रहणे कायथातथमनुष्ठितं स्यात्, व्रीहिभिर्यक्ष्ये इति कृतस्य सङ्कल्पस्य मिथ्यत्वमपि भवेत् यवग्रहणे । तस्मात् सुसदृशद्रव्यापचारे मुख्यस्येषत्सादृश्य युक्तमेव ग्राह्यम्, न वैकल्पिकं द्रव्यमिति ॥ 
## १३ सोमाभावे पूतीकानां प्रतिनिधित्वाधिकरणम् 
मुख्यापचारे तत्सदृशस्य ग्रहणम् न वैकल्पिकद्रव्यस्य ग्रहणमिति स्थितम् । सदृशग्रहणे तत्र मुख्यावयवानां सत्वात् मुख्यबुध्यव क्रत्वनुष्ठानमिति सिध्यति । 'सोमाभावे पूतीकानभिषुणुयात्' इत्याम्नायते। सोमाभावे निमित्त पूतीक विधिरयम् । अत्र सन्देहः--किं पूतीका पूतीकबुध्य वादातव्याः, न सोमबुध्या ? उत सोमाभावे पूतीकेषु तदन्येषु च प्राप्तेषु पूतीकाः प्रतिनिधित्वेन नियम्यन्ते ? इति । अर्थात् किमयमापूर्वविधिः उत नियमविधिरिति । अपूर्व विधौ पूतीक बुध्यैवोपादानं सिध्यति, नियमविधौ तु सोमबुब्या । तत्रायं पूर्वपक्षः-- 
3 सोमस्य सुसदृशद्रव्यान्तरेषु सत्सु पूतीकानां प्रतिनिधित्वस्यानुचितत्वात् अप्राप्तप्रापकत्वेनायमपूर्वविधिरेव, न नियमविधिः। नियमविधौ पूतीकानां प्राप्तिर्वक्तव्या। तथासति प्रतिनिधित्वेन विधानं न सङ्गतम् । न हि क्वचिदपि प्रतिनिधिविधीयते। किञ्च ‘सोमेन यजेत' इत्युत्पत्तिवाक्यम। तत्र सोम उपदिष्टः । उत्पत्तिशिष्टगुणावरुद्धे कर्मणि उत्पन्नशिष्टगुणान्तरस्य निवेशा सम्भवात् । उत्पत्तिशिष्टसोमस्य सोमानुरक्तरूपेणैव करणत्वं वाच्यम् । तत्र प्रतिनिधित्वेन द्रव्यान्तरविधानं कथं सम्भवेदिति भावः। अतः अभावे विधिरयम् । ननु दर्शपूर्णमासयोः कथं व्रीहीणां प्रतिनिधिः ? इति चेत्--तत्र हि उत्पत्तिशिष्टो गुणः पुरोडाशः, तत्प्रकृतिद्रव्यतया व्रीहिभिर्यजेत' इति वाक्ये न व्रीहयो विधीयन्त इति न वोहयः उत्पन्नशिष्टा इति न दोषः। अतः 'सोमाभावे पूतीकान्' इति वाक्यमभावे विधिरिति । 
सिद्धान्तस्तु-'सोमेन यजेत' इत्यत्र भावनायाः करणाकाङ्क्षायां धात्वर्थस्य करणत्वेनान्वयो वक्तव्यः, उत्पत्तिविधौ तस्य करणत्वेनान्वयनियमात् । धातूपात्त त्वरूपेणैव भावनायाः करणाकाङ्क्षा शान्ता भवति। नात्र सोमानुरक्तरूपेण धात्वर्थः करणम् । करणत्वेनान्वितस्य धात्वर्थस्य यागस्य द्रव्यसाध्यत्वात् द्रव्या काङ्क्षायां सोमोऽन्वेति । तदा सोमस्यालाभे करणस्य यागस्य सत्त्वात् तदाकाङ्क्षया 
१५० 
मीमांसानयमञ्जर्याम् प्रतिनिधेरवसरः । तत्र सुसदृशानामोषत्सदृशानाञ्च ग्रहण प्रसक्ते,पूतोका अनेन वचनेन नियम्यन्ते । ततश्च नाभावे विधिरयम् । तथा च सोममलभमानः तदव यवान् क्वचिदधिकान क्वचिच्च कतिपयान् उपादित्सते यः, स पूतीकानुपाददीत इति 'सोमाभावे पूतीकान्' इति वाक्यस्यार्थस्सम्पद्यते । अतोऽयं नियमविधिः, नापूर्वविधिरिति । 
१४ 

## प्रतिनिध्यपचारे मुख्यद्रव्यस्यैव प्रतिनिध्युपादानाधिकरणम्
 
व्रीहीणामलाभे प्रतिनिधिरवेन गृहीतैर्नीवारैः प्रयोगः प्रक्रान्तः । केनापि कारणेन तेषामप्यपचारो जातः। तदा किं नीवारसदशद्रव्यं प्रतिनिधित्वेन ग्राह्यम् ? उत मुख्यव्रीहिसदृशं द्रव्यम् ? इति सन्देहे पूर्वपक्षः 
प्रतिनिधिना प्रक्रान्ते प्रयोगे तस्याङ्गत्वात् तदपचारे तत्सदृशमेव द्रव्यं प्रतिनिधित्वेन ग्राह्यम् । यथा व्रीहिभिः प्रक्रान्ते प्रयोगे व्रीहीणामङ्गत्वात् तत्प्रतिनिधिरेव गृह्यते, न यवानाम् । तथैव प्रकृते नीवारेषु गृहीतेषु तत्सदृश द्रव्यमेव प्रतिनिधिः। यद्यपि नीवाराणामङ्गत्वं नास्ति, अविहितत्वात्, विहितानामेवाङ्गत्वमिष्यते, तथापि नीवारगतव्रीह्यवयवा अङ्गम् । ते चावयवा नीवारावयवसहकृताः। नीवारसदशोपादाने तथाविधावयवा लभ्यन्त इति प्रतिनिधिभूतनीवारसदृशमेव द्रव्यं ग्राह्यमिति । 
सिद्धान्तस्तु-प्रनिनिधित्वेन नीवाराणां ग्रहणे व्रीहिगतभूयोवयव प्राप्तिलिप्सैव कारणमेष्टव्यम् । एवं प्रतिनिधिभूतनीवारप्रयोगे नीवाराणामप चारे सति मुख्य द्रव्यावयवलिप्सैव कारणं वक्तव्यम् । यदुक्तं प्रतिनिधिनीवार प्रयोगे नीवारगतात्रीह्यवयवा अङ्गमिति, नीवारगतत्वेन ब्रीद्यवयवानामङ्गत्वं भवितुं न युज्यते । तेऽवयवाः नीवारशब्दवाच्या एव भवेयुः न ब्रीहिशब्दवाच्याः नीवाराणां तद्गतावयवानाञ्च तादात्म्यात् । अङ्गत्वबुध्या न प्रतिनिध्युपादानं भवति, व्रीह्यवयवलाभ एव तदुपादाने कारणम् । तथेव प्रतिनिध्यपचारेऽपि व्रीह्यवयवलाभस्यैव कारणत्वमिति मुख्य द्रव्यसदृशद्रव्यमेवोपादेयमिति । 

## पूतोकापचारे सोमसदृशस्य प्रतिनिधित्वाधिकरणम्
 सोमालाभे सुसदृशानामीषत्सदृशानां प्रतिनिधित्वेन ग्रहण प्राप्ते 'यदि सोमं न विन्देत् पूतीकानभिषुणयात्' इति वाक्यं पूतीकग्रहण नियमयति । एतद्वचनबलेन पूतीका गृहीताः । तेषामपचारे कि पूतोकसदृशा उपादातव्याः ? उत सोमसदृशाः ? इति सन्देहः । 
तत्र पूतीकसदशा एवोपादेयाः । यद्यपि प्रतिनिधिनियमविधिरेवायम, न तु पूतीकानामङ्गत्वमभिदधाति, तथापि पूतीकगतत्वेनैव सोमावयवानां 

१५१ नियमवशादङ्गत्वमवगम्यत इति तत्सिध्यर्थं पूतीकसदृशमेव प्रतिनिधातव्यमिति पूर्वपक्षः । Sara सिद्धान्तस्तु--सोमसदशमेव प्रतिनिधातव्यम् । पूतीकापचारे पूतीकगत सोमावयवलिप्सया तत्सदशद्रव्यग्रहणे क्रियमाणे पूतीकगतत्वविशिष्टसोमाव यवलिप्सा भवेत् । पूतीकग्रहणावसरे मुख्यसोमावयवलिप्सा। पूतीकगतत्व विशिष्टसोमावयवलिप्सापेक्षया मुख्यसोमावयवलिप्साया उचितत्वात् मुख्या नुरोधेन सोमसदृशमेव प्रतिनिधातव्यम्, न पूतीकसदृशमिति ॥ 

## प्रतिनिधिसङ्कल्पानन्तरं मुख्यलाभे तस्यैवोपादेयत्वाधिकरणम्
 
मुख्यालाभे तत्प्रतिनिधिमादाय प्रयोगमनुष्ठातुं सङ्कल्पः कृतः। किन्तु केनापि प्रकारेण मुख्यमेव लब्धम् । तदा कि सङ्कल्पित-प्रतिनिधिद्रव्येण प्रयोगः कर्तव्यः ? उत मुख्य द्रव्येण ? इति भवति संशयः। सङ्कल्पितप्रतिनिधि विहाय मुख्यग्रहणे मिथ्यादोषप्रसक्तिः । अतः प्रतिनिधिनैव प्रयोगस्समापनीय इति पूर्वपक्षः 
सिद्धान्तस्तु-विकल्पितद्रव्ययोः व्रीहियवयोरन्यतरस्य ग्रहणावसर एव सङ्कल्पे व्रीहिभिर्यक्ष्ये, यवैर्यक्ष्ये इति द्रव्यनिर्देशः, प्रतिनिधिग्रहणावसरे तु न नीवारैर्यक्ष्ये इति सङ्कल्पः, नीवाराणामविहितत्वात् । मुख्यालाभे यथाशक्ति प्रयोग एव। तत्र 'यथाशक्ति शास्त्रार्थं सम्पादयामि' इत्येव सङ्कल्पः । अतो मिथ्यादोषप्रसक्तिरेव नास्ति । यथायथं समग्रानुष्ठानशक्तावसत्यामेव विकलाङ्गानुष्ठानप्रसक्तिः। यदा मुख्यं द्रव्यं लब्धम् तदा समग्रानुष्ठाने कः प्रत्यूहः ? तस्मान्मुख्यस्याधिगमे तदेवोपादेयम् ॥ 

## मुख्यलाभेऽपि क्वचित्प्रतिनिधेरेवोपादानाधिकरणम्
 पशौ 'खादिरो यूपो भवति' इति यूपोद्देशेन खादिरस्य विधिः । खदिर वृक्षं छित्वा तक्षणजोषणाष्टाश्रीकरणादीन संस्काराननुष्ठायाहवनोयस्य पुरतो यूपो (संस्कृतः) निखन्यते । तत्र पशोनियोजनं भवति । खदिरालाभे कदरः प्रतिनिधित्वेन स्वीक्रियते। प्रतिनिधेः कदरस्य पूर्वोक्तान् संस्काराननुष्ठाय तन्निखननम् पशुनियोजनञ्च जातम् । नियोजनानन्तरं मुख्यः खदिरो लब्धः । तत्र सन्देहः--लब्धं खदिरं संस्कृत्य तत्र पुनः पशुनियोजनं कर्तव्यम् ? उत न कर्तव्यमिति । 
पूर्वपक्षी मन्यते--पूर्वाधिक रणे प्रतिनिध्युपादानानन्तरं मुख्ये लब्धे तदेव ग्राह्यम् प्रतिनिधिस्त्यक्तव्य इति । तेनम्ब न्यायेन कदरं प्रतिनिधिं त्यक्त्वा मुख्यखदिरं संस्कृत्य तत्रैव पशुनियोजनं कर्तव्यमिति । 
१५२ 
मीमांसानयमञ्जर्याम् Enसिद्धान्तस्तु-न मुख्यस्य ग्रहणम्। पशुनियोजनकार्यसम्पादनार्थमेव संस्कृतो यूपो निखन्यते। तस्मिश्च नियोजनकार्य सम्पन्ने मुख्यमादाय पुन नियोजनं न भवितुमर्हति, शास्त्रार्थस्य सम्पन्नत्वात् । यदि पशुनियोजनात्पूर्व मुख्यस्य खदिरस्य लाभः तदा मुख्य खदिरं संस्कृत्य निखननपूर्वकं पशुनियोजनं कदिरमपहाय कर्तुं शक्यते । 'यूपे पशुं नियुञ्जीत' इति पशुनियोजनस्य प्राधान्यम् यूपस्य च तदङ्गत्वं प्रतिपादयति । तत्र गुणानुरोधेन प्रधानस्यावृत्ति स्स्याद्यदि कदरे नियोजनानन्तरं खादिरं गृहीत्वा पुनः पशुनियोजनं क्रियेत। यदि च नियोजनात्पूर्वं खदिरो लभ्येत, तत्र पशुनियोजनसम्पादने तादृशदोषो न स्यात् । कदिरे कृतानां संस्काराणां वैयर्थ्यं स्यात्, तेषां संस्काराणां प्रधान साधनसाद्गुण्यार्थत्वेन तद्विरोधे सति हान न दोषाय । तस्मात् कदरे पशुनियोजने जाते खादिरलाभेऽपि पशुनियोजनं तत्र न कर्तव्यमिति ॥ 

## द्रव्यसंस्कारविरोधाधिकरणम्
 पशुयागे यूपसम्पादनाय प्रवृत्तो यजमानः मुख्यं खदिरं लभते, प्रतिनिधेयं कदरमपि। तत्र खदिरः पशुनियोजनाहस्त्वस्ति किन्तु तक्षणजोषणादि सस्कारानहः, तनुत्वात् । कदरस्तु स्थूलः सर्वविधसंस्कारार्हः। तत्र सन्देहो भवति-किं सर्वविधसंस्काराणामनुग्रहाय कदरो ग्राह्यः ? उत कतिपय संस्काराणां हानेऽपि मुख्यत्वानुग्रहाय खदिरो ग्राह्य इति । तत्र द्रव्यापेक्षया संस्कारा गुणभूता एव भवन्ति, तथापि संस्कृता-संस्कृतद्रव्ययोः संस्कृतस्यो पादेयत्वं लोकसिद्धम् । कदरस्य मुख्यत्वाभावेऽपि कतिपयखदिरावयववत्व मस्त्येव । मुख्यखदिरसादृश्यं कदरे प्रतिनिधौ वर्तत एव । कदरस्य ग्रहणे सर्वथा मुख्यत्वहानिने भवति । खादिरस्य ग्रहणे सर्वविधसस्काराणां हानिः । यूपस्तु दृष्टादृष्टसंस्कारोपेतो भवति। तत्रादृष्टसंस्काराः क्रतावुपयुज्यन्ते । अर्थात् ऋतुनिष्ठफलजननसामर्थ्योन्नयने सहायका भवन्ति । अतः मुख्यमपि खदिरं संसकारहीनं परित्यज्य सर्वविधसंस्कारार्ह कदरं स्वीकृत्य यूपस्सम्पादनोय इति पूर्वपक्षः। 
सिद्धान्तस्तु--कदरस्य ग्रहणे मुख्यस्यानादरः, खदिरस्य ग्रहण गुणभूत संस्काराणामनादरः। अर्थात् कदरोपादाने मुख्यबाधः, खदिरोपादाने सस्कार बाधः। तत्र मुख्यस्य बाधो यथा न भवति तथाऽनुष्ठानमेवोचितम् । गुणभूत एव पदार्थेऽन्याय्यकल्पनं हानादिकं न्यायसिद्धम् ‘गुणे त्वन्याय्यकल्पने' त्यनु शासनात् । तस्मान्मुख्यस्यैवोपादानम् न प्रतिनिधः। द्रव्यं गुणानामाश्रयः । गुणरहितं द्रव्यं स्थातुमर्हति, किन्तु द्रव्यरहितो गुणः न स्थातुमर्हति । अतो द्रव्यस्यैव प्राबल्यम्, तस्यैवानुग्रह उचितः ॥। 
इति द्रव्यसंस्कारविरोधाधिकरणम् ॥ 

१५३ 
## अर्थद्रव्यविरोधाधिकरणम् 
द्रव्यसंस्कारविरोधे द्रव्यस्य प्राबल्यमधिगतम् । इदानी प्रयोजनद्रव्य विरोधे प्राबल्यदौर्बल्यविचारः । यूपस्य प्रयोजनं पशुनियोजनम् । पशुनियोजन क्षमः खदिरो न लब्धः। तनीयसी खदिरशाखा लब्धा । कि मुख्यत्वेन खदिर शाखामादाय काष्ठान्तरसहायेन पशुनियोजनं कार्यम् ? उत पशुनियोजनसमर्थं प्रतिनिधिमादाय ? इति संशये मुख्यानुग्रहाय खदिरो ग्राह्यः इति पूर्वपक्षे, पशुनियोजनप्रयोजनसिद्धये यूपस्सम्पाद्यते । तादशप्रयोजनमेव यदि न सिध्यति तहि मुख्यग्रहणे को लाभः । काष्ठान्तरसाहाय्यं यदि स्वीक्रियते तहि काष्ठान्तर मेव साधनं भवति। तदपेक्षया सदृशद्रव्यस्य प्रतिनिधेर्ग्रहणं न्याय्यमिति सिद्धान्तः ॥ 
इत्यर्थ द्रव्यविरोधाधिकरणम् ॥ 
## २० छ्ववदानक्षममुख्यद्रव्यग्रहणाधिकरणम् 
। अर्थेन-प्रयोजनेन सह द्रव्यस्य विरोधे प्रयोजनानुग्रहः कर्तव्य इत्य वगतम् । तदस्य न्यायस्य विषयान्तरे आक्षेपपुरस्सरं समाधानाय विचारः क्रियते। दर्शपूर्णमासयोराग्नेयाद्युत्पत्तिवाक्यशिष्टपुरोडाशप्रकृतितया ब्रीहयो यागसाधनत्वेन विहिताः-'व्रीहिभिर्यजेत' इति । तत्र पुरोडाशस्याश्वशफमात्र परिमाणं श्रुतम् । तस्मात्पुरोडाशात् प्रधानयागनिर्वृत्तये घ्वदानं 'द्विर्हविषो ऽवद्यति' इति । तत्रापि परिमाणं 'अङ्गुष्ठपर्वमात्रमवद्यति' इति । प्रधानयाग समाप्त्यनन्तरं प्राशित्रहरणावदानम्, स्विष्टकृदवदानम्, इडावदानम्, चतुर्धा करणम् शंयुवाकभक्षणार्थमवदानमिति सन्ति बहून्यवदानानि। सर्वस्य सम्पादनाय पर्याप्ता व्रीहयो न लब्धाः, किन्तु प्रधानयागीयद्यवदानसम्पत्तये पर्याप्तं व्रीहिद्रव्य लब्धम् । तदा भवति सन्देहः-कि सर्वविधावदानसम्पादन पर्याप्तव्रीहिद्रव्यालाभे प्रतिनिधिद्रव्योपादानं कर्तव्यम् ? उत प्रधानयागीय 
वदानमात्रसम्पादनपर्याप्तलब्धव्रीहिद्रव्यमादाय तोरनुष्ठानमिति । 
तत्राग्नेयाद्यत्पत्तिवाक्येषु पूरोडाशावरुद्धत्वात पूरोडाशस्य यागाङ्गत्वे विवादो नास्ति। अश्वशफमात्रं परिमाणं पुरोडाशाङ्गमित्यत्रापि नास्ति विवादः। भूयांसि शेषकार्याणि विधिभिविहितान्यनुष्ठेयन्वेन तेषां प्रतिपत्ति स्वात्पुरोडाशाङ्गत्वं स्वोकर्तव्यम् । 'व्रीहिभिर्यजेत' इति विहितानां व्रीहीणां साक्षाद्यागसाधनता वक्तुं न शक्यते, पुरोडाशप्रकृतितयैव तेषां साधनत्वमिति पुरोडाशङ्गत्वमेव सिध्यति । ननु पुरोडाशगतत्वात्परिमाणस्य प्रतिपत्तित्वाच्च शेषकार्याणां पुरोडाशसम्बन्धो वर्तताम्, व्रोहीणान्तु 'व्रीहिभिर्यजेत' इति शास्त्रण प्रधानयागसम्बन्धोऽस्ति । प्रधानसम्बद्धघ्वदानन्तु प्रधानगुणः शेष 
२० 
१५४ 
मीमांसानयमञ्जर्याम् कार्याणामवदानानामङ्गगुणत्वम् उभयोः प्रधानगुणाङ्गगुणयोविरोधे अङ्गगुण विरोधन्यायेन प्रधानगुणानुग्रहः कर्तव्यः । ततश्च व्वदानमात्रसिद्धये लब्ध »हिभिरेव कर्मानुष्ठानम् शेषकार्याणां परिमाणस्य च बाधो भवत्विति चेन्न; भूयसां शेषकार्याणां बाधापेक्षया एकस्य व्रीहिशास्त्रबाधस्योचितत्वात् । व्रीहि शास्त्रमपि पुरोणाशप्रकृतित्वेनैव ब्रोहीणामङ्गत्वं ब्रवीति, न साक्षात् । तस्मात् शेषकार्याणां परिमाणस्य चानुग्रहाय प्रतिनिधेः नीवारादेहणमेवोचितम् । नीवारेषु व्रीह्यवयवानां सत्त्वात् नीवारोपादाने व्रीहिशास्त्रस्य नात्यन्तं बाधो ऽपि । अतोऽत्र प्रतिनिधेरेवोपादानमिति पूर्वपक्षः । 
सिद्धान्तस्तु-अल्पपरिमाणपुरोडाशाकृतिमात्रक्षमा वहिय एव ग्रही तव्याः, परिमाणशेषकार्याभिनिवेशेन न नीवाराः प्रतिनिधातव्याः। प्रधानयागो ऽल्पपरिमाणपुरोडाशेन निर्वर्तयितुं शक्यः । पुरोडाशप्रकृतित्वेन ब्रोहोणां यागा ङ्गत्वेऽपि व्रीहय एव पुरोडाशतामापन्नाः यागाङ्गत्वेन व्यवह्नियन्ते । तत्र व्रीहि त्वस्य प्रधानगुणत्वम् परिमाणशेषकार्याणान्तु पुरोडाशाङ्गत्वमिति विभागः स्पष्टः । नीवारेषूपादीयमानेषु प्रधानं विगुणं भवेत् । शेषकार्याणां भूयस्त्वेऽपि अङ्गाङ्गत्वात् तानि प्रधानगुणं बाधितु नाहन्ति । तस्मान्न नीवारा उपादातव्या इति। 
____ अत्र भाष्यवातिककारयोरस्ति मतभेदः भाष्यमते व्यवत्तहविष एव यागसाधनत्वं न समग्रस्य पुरोडाशस्य । वार्तिकमते तु समग्राश्वशफमात्रपुरो डाशस्य यागसाधनत्वम न व्यवदानमात्रस्य । भाष्यकाराः स्वमतानुसारेण सूत्र ब्याख्यान्ति । वार्तिककारास्तु स्वमतानुसारेण सूत्रं नयन्ति। मतद्वयमिदं सर्व प्रदानाधिकरणे (३.४.१८) विवृतम् ॥ 
इतिद्व्यवदानक्षममुख्यद्रव्यग्रहणाधिकरणम् ॥ 
इति षष्ठाध्यायस्य तृतीयः पादः 