+++
title = "11"

+++
विद्यमाना हि कथ्यन्ते शक्तयो द्रव्यकर्मणाम् ।  
तदेव चेदं कर्मेति शास्त्रमेवाऽनुधावता ॥२५१॥  
हिंसादीनामधर्मत्वं कथ्यते नाऽनुमानतः ’ ।  
‘ एवं ये निपुणं प्राहुस्तैरप्येतत्परीक्ष्यताम् ॥२५२॥  
सुरापानादिभिः शूद्रः किं याति नरकं कृतैः ।  
वैश्यस्तोमेन वा किं स्याद्विप्रराजन्ययोः फलम् ॥२५३॥  
पञ्चम्यामिष्टकरणान्मध्यान्हे चाऽग्निहोत्रतः ’ ।  
तस्माद्यद्यादृशं कर्म यत्फलोत्पत्तिशक्तिकम् ॥२५४॥  
शास्त्रेण गम्यते तस्य तादृशस्यैव तत् फलम् ।  
‘ हिंसा चांशद्वयादन्या या तस्याः प्रतिषेधजम् ॥२५५॥  
प्रत्यवायार्थताज्ञानं ’ विधिनाऽन्यत्र वार्यते ।  
ज्ञानमेव च शक्तीनां नावापोद्वापनक्रियाः ॥२५६॥  
ज्ञायन्ते शास्त्रतस्तास्तु क्रियाभेदव्यवस्थिताः ।  
व्यवस्थाः शक्तिभेदानां दृष्टार्थेष्वपि कर्मसु ॥२५७॥  
अभिन्नत्वेऽपि दृश्यन्ते भुजेः स्वस्थातुरेष्वपि ।  
रूपाऽभेदेऽपि हिंसादेर्भेदोऽङ्गाऽनङ्गकारितः ॥२५८॥  
तथाप्येकफलत्वं चेत् क्रियात्वात्सर्वसङ्करः ।  
यजित्वाद्यविशेषाच्च चित्रादिफलतुल्यता ॥२५९॥  
भेदात्तत्र व्यवस्था चेदिहाप्येवं भविष्यति ।  
विधीनां वापि सर्वेषां साक्षाद् व्यवहृइतोऽपि वा ॥२६०॥  
पुरुषार्थः फलं, तेन ( १ ) नाऽनर्थोऽतः प्रतीयते ।  
न चैषु श्रूयते ( २ ) ऽनर्थो निषेधान्न च कल्प्यते ॥२६१॥  
न च प्रकरणस्थत्वात्पुरुषार्थः फलं भवेत् ।  
कर्मोपकारः कल्प्यस्तु दृष्टोऽदृष्ठोऽथ वा पुनः ॥२६२॥  
कल्पनावसरस्तत्र ( १ ) नाऽनर्थस्याऽनपेक्षणात् ।  
क्रत्वर्थश्चापि संस्कारः पशोर्नाऽऽरादुपक्रिया ॥२६३॥  
दृष्टैव त्ववदानानां निष्पत्तिः क्रत्वपेत्तिता ।  
अभिचारेऽप्युपायस्था हिंसा नाऽधर्म उच्यते ॥२६४॥  
तस्मादनङ्गभूतायां हिंसायामेतदुच्यते ।  
उद्देशाच्च फलत्वेन श्येनादौ न विधीयते ॥२६५॥  
भावनाविधिरप्येव फलांशाद्विनिवर्तते ।  
अतः स्वतो न धर्मत्वं श्येनादेर्नाप्यधर्मता ॥२६६॥  
फलाऽनर्थानुबन्धित्वात्तद्द्वारेणोपचर्यते ।  
निराकाङ्क्षस्य चैकेन श्येनस्य न फलद्वयम् ॥२६७॥  
तस्मात् क्रियान्तरादेर्वा हिंसातोऽनर्थ उच्यते ।  
फलतोऽपि च यत्कर्म नाऽनर्थेनाऽनुबध्यते ॥२६८॥  
केवलप्रीतिहेतुत्वात्तद्धर्मत्वेन हीष्यते ।  
ननु चेष्टाभ्युपायत्वात् श्येनादेर्धर्मता भवेत् ॥२६९॥  
फलं तावदधर्मोऽस्य श्येनादेः सम्प्रधार्यते ।  
‘ यदि येनेष्टसिद्धिः स्यादनुष्ठानाऽनुबन्धिनी ॥२७०॥  
तस्य दह्र्मत्वमुच्येत ततः श्येनादिवर्जनम् ।  
यदा तु चोदनागम्यः कार्याऽकार्याऽनपेक्षया ॥२७१॥  
धर्मः प्रीतीनिमित्तं स्यात्तदा श्येनेऽपि धर्मता ।  
यदि त्वप्रीतिहेतुर्यः साक्षादू व्यवहितोऽपि वा ॥२७२॥  
सोऽधर्मश्चोदनार्थः स्यात्तदा श्येनेऽप्यधर्मता ’ ।  
यस्तु हिंसात्वसाधर्म्याद्बाह्यवच्चोदनास्वपि ॥२७३॥  
वदेदनर्थहेतुत्वं तस्याप्यागमबाधनम् ।  
तमनादृत्य यो ब्रूयाद्यागादेरप्यसौ वदेत् ॥२७४॥  
स्वर्गादिसाधनाशक्तिं क्रियात्वाद्भोजनादिवत् ।  
गीतामन्त्रार्थवादैर्या कल्प्यतेऽनर्थहेतुता ॥२७५॥  
प्रत्यक्षश्रुतिबाध्यत्वात्साऽन्यार्थ्त्वेन नीयते ।  
शिष्यान्प्रत्यविशिष्टत्वात्सूत्रवैदिकवाक्ययोः ॥२७६॥  
अशक्तेश्चोभयोः साम्पान्न सूत्रेष्वित्यनुत्तरम् ।  
प्रागुक्तपरिसङ्ख्यायाः फलमेतप्रकाश्यते ॥२७७॥  
सूत्रेषु ह्यनया युक्त्या गतिरेषापि युज्यते ।  
तस्मादावर्तते सूत्रं तन्त्रं वा शक्तिभेदतः ॥२७८॥  
एकदेशाऽनुमानाद्वा द्वे सूत्रे परिकल्पिते ।  
इतरेतरसामीप्यादेतावेव परस्परम् ॥२७९॥  
कल्प्येते वाक्यदोषाय नाऽन्याऽवयवकल्पना ।  
विशिष्टार्थाऽनुवादित्वादथवेत्यपि भाषिते ॥२८०॥  
वाक्यभेदः स एवेति सञ्ज्ञातन्त्रत्वमुत्तरम् ।  
अर्थं वा प्रत्युपादानं सञ्ज्ञालक्षणशब्दयोः ॥२८१॥  
तन्त्रं लत्तणशब्दो वा वाच्यो धर्माऽर्थशब्दयोः ।  
धर्मे सामान्यतः सिद्धे प्रमाणं कथ्यते यदा ॥२८२॥  
वृत्तमेव तदाऽर्थत्वं किमर्थं पुनरुच्यते ।  
चोदनालक्षणत्वस्य धर्मं प्रति विधेयता ॥२८३॥  
लभ्यतेऽर्थानुवादेन संशयो ह्यन्यथा भवेत् ।  
तथा च येऽप्यनर्थस्य साधनत्वेन कल्पिताः ॥२८४॥  
निषेधैस्तेऽपि धर्माः स्युश्चोदनालक्षणत्वतः ।  
तस्मादर्थाऽपरित्यागादेकार्थग्रहणं यथा ॥२८५॥  
लभ्यते वचनव्यक्त्या सा स्यादर्थानुवादतः ।  
विशेषणाद्विना चैतदर्थसामर्थ्यकारितम् ॥२८६॥  
कथ्यते भाष्यकारेण फलं हिंसादिवर्जनम् ॥  
इति चोदनासूत्रं द्वितीयम् ॥  
    
