+++
title = "01"

+++
धर्मे सामान्यतः सिद्धे प्रमाणं चोदनोच्यते ।  
स्वरूपादेस्ततः सिद्धिः स्वरूपं वेह सूत्र्यते ॥१॥  
द्वयमेकेन सूत्रेण श्रुत्यर्थाभ्यां निरूप्यते ।  
स्वरूपे ऽपि हि तस्योक्ते प्रमाणं कथ्यतेऽर्थतः ॥२॥  
किमाद्यपेत्तितैः पूर्णः समर्थः प्रत्ययो विधौ ।  
तेन प्रवर्तकं वाक्यं शास्त्रेऽस्मिन् चोदनोच्यते ॥३॥  
चोदनैव प्रमाणं चेत्येतद्धर्मेऽवधारितम् ।  
साकाङ्क्षमिति मन्वानो युक्तलेशं द्वयेऽस्पृशत् ॥४॥  
सम्भाव्यते प्रमाणत्वं शब्दस्यैवंविधेष्वपि ।  
इन्द्रियादेरसामर्थ्यं वक्ष्यमाणमदीदिशत् ॥५॥  
अत्यन्ताऽसत्यपि ज्ञानमर्थे शब्दः करोति हि ।  
तेनोत्सर्गे स्थिते तस्य दोषाभावात्प्रमाणता ॥६॥  
चोदनेत्यब्रवीच्चात्र शब्दमात्रविवक्षया ।  
न हि भूतादिविषयः कश्चिदस्ति विधायकः ॥७॥  
इन्द्रियादिव्युदासेन शब्दो पावन्न साध्यते ।  
तावच्च तद्विशेषस्य कुतो वाऽवसरो भवेत् ॥८॥  
निमित्तमात्रं वोच्येत प्रमाणं वेह लक्षणम् ।  
प्रमाणं त्वपि शब्दो वा ( १ ) तज्ज्ञानं वा निरूप्यते ॥९॥  
पदार्थस्तन्मतिर्वा स्याद्वाक्यार्थाधिगमोऽपि वा ।  
पूर्वेषान्तु प्रमाणत्वे फलत्व तस्य गम्यते ॥१०॥  
ज्ञानेलक्षणशब्दोऽयं यदि नाम प्रयुज्यते ।  
चोदनोक्तिस्तदा कार्यं तत्कार्यं चाऽपि लक्षयेत् ॥११॥  
निमित्तमात्रे शब्दे च प्रमाणे मुख्यवृत्तयोः ।  
सामानाधिकरण्यं स्याच्चोदनालक्षणत्वयोः ॥१२॥  
द्रव्यक्रियागुणादीनां धर्मत्वं स्थापयिष्यते ।  
तेषामैन्द्रियकत्वेऽपि न ताद्रूप्येण धर्मता ॥१३॥  
श्रेयःसाधनता ह्येषां नित्यं वेदात्प्रतीयते ।  
ताद्रूप्येण च धर्मत्वं तस्मान्नेन्द्रियगोचरः ॥१४॥  
प्रदर्ह्सनार्थमत्रोक्तमिन्द्रियं सूत्रकारवत् ।  
नान्यत्किं चेति वा च्छेदः सामान्यार्थःप्रयुज्यते ॥१५॥  
तदसामर्थ्यसिद्ध्यै च पुनरिन्द्रियकीर्तनम् ।  
किं चेति मध्यमच्छेदो हेतुप्रश्ने प्रयुज्यते ॥१६॥  
यद्यपि त्वनुमानस्याऽप्येवमादौ समर्थता ।  
विना सम्बन्धबोधेन न तु तस्योद्भवः क्क चित् ॥१७॥  
न सामान्यविशेषाभ्यां धर्मसम्बन्धदर्शनम् ।  
लिङ्गस्य कस्य चित्सिद्धं येन स्यादनुमानता ॥१८॥  
ननु शब्दो ऽपि सम्बन्धबोधान्नर्ते प्रवर्त्तते ।  
पदं तदू,न च तद्वाच्यो धर्मो, वाक्यार्थ एव सः ॥१९॥  
वाक्यस्याऽवाचकत्वं च पदार्थानां च हेतुता ।  
सम्बन्धस्याऽनपेक्षाणां ( १ ) वाक्यार्थे स्थापयिष्यते ॥२०॥  
नित्यत्वादेरसिद्धत्वादभ्युपेत्योच्यतेऽथ वा ।  
सुतरामप्रमाणत्वं वक्तृप्रामाण्यवर्जनात् ॥२१॥  
प्रमाणान्तरदृष्टं हि शब्दोऽर्थं प्रापयेत्सदा ।  
स्मृतिवच्च स्वयं तस्य प्रामाण्यं नोपपद्यते ॥२२॥  
नूनं तत्राऽनुभूतोऽसावित्याप्तोक्तिनिबन्धना ।  
बुद्धिः साक्षाददृष्टेऽपि युक्ताऽर्थे पुरुषोक्तितः ॥२३॥  
नात्मीयादन्यदीयाद्वा प्रत्यक्षादेर्विना क्क चित् ।  
वचसः सत्यता दृष्टा तथा स्याच्चोदनास्वपि ॥२४॥  
तेन सत्यपि विज्ञाने प्रतिभादेर्यथैव हि ।  
स्वातन्त्र्यान्न प्रमाणत्वं तथा वेदेऽपि दृश्यताम् ॥२५॥  
    
