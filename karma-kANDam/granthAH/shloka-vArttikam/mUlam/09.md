+++
title = "09"

+++
पुरस्ताच्चोदनाशब्दो विधावेव व्यवस्थितः ।  
न च तल्लक्षणा हिंसा प्रत्युदाहरणं कथम् ॥२०१॥  
चोदनालक्षणो यश्च श्येनादिरिह गम्यते ।  
निषेधाभावतस्तस्य कथं ब्रूयादनर्थताम् ॥२०२॥  
यद्यपि स्याद्विधिस्पृष्टे निषेधो नैव तादृशः ।  
विज्ञायते ह्यनर्थत्वं षोडशिग्रहणादिवत् ॥२०३॥  
चोदनालक्षणत्वोक्त्या निषिद्धत्वं विरुध्यते ( १ ) ।  
श्येनादावुपदिष्टे च हिंसा ह्रीति न युज्यते ॥२०४॥  
हिंसा हि फलमेतेषां भिन्ना तेभ्यः स्वरूपतः ।  
सा हि प्राणवियोगात्मा श्येनस्तत्राऽसिवत्पृथक् ॥२०५॥  
उपदेशाभिधानं च नाऽविधेयेऽवकल्पते ।  
श्येनादेरविधाने च कस्यान्यस्य विधेयता ॥२०६॥  
‘ सर्वत्रावस्थितो ( १ ) न्यायो भावनांशद्वये विधिः ।  
स बाध्येते’ह ये चामी ज्योतिष्टोमादयो मताः ॥२०७॥  
धर्मत्वेन न तेऽपि स्युर्हिंसासाधनका हि ते ।  
न चाविधीयमानस्य फलतत्साधनाङ्गता ॥२०८॥  
साधनत्वेन ( १ ) विहितं न चाऽविहितमुच्यते ।  
साध्यत्वेन विधानन्तु नैवेष्टं लोकवेदयोः ॥२०९॥  
तेनैवमर्थशब्दस्य प्रयोजनमिहोच्यते ।  
प्रवृत्तौ वा निवृत्तौ वा या शब्द श्रवणेन धीः ॥२१०॥  
सा चोदनेति सामान्यं लक्षणं हृदये स्थितम् ।  
प्रवर्तकगृहीतेस्तु ( २ ) स्यादुदाहरणार्थता ॥२११॥  
तात्पर्ये ह्यर्थशब्दस्य नेयं व्याख्योपपद्यते ।  
अर्थग्रहणलभ्यं वा तत्प्रवर्तकभाषणम् ॥२१२॥  
धर्मे प्रमाणभूतायास्तद्वा लक्षणमुक्तवान् ।  
एवं सति विधिभ्यः स्याद्विधेयार्थावधारणम्॥२१३॥  
निषेधेभ्यो निषेध्यानामनर्थत्वेन निर्णयः ।  
तेनार्थग्रहणेनोक्ता विधेयस्येह निर्णयः ।  
तेनार्थग्रहणेनोक्ता विधेयस्येह धर्मता ॥२१४॥  
निषेध्यानामनर्थत्वमर्थसिद्धं न सूत्रितम् ।  
तस्मादुभयमित्यत्र विधेयप्रतिषेधयोः ॥२१५॥  
यागादिब्रह्महत्यादिवर्गयोः स्यान्निदर्शनम् ।  
श्येनादीनां विधेयत्वादिष्टस्यापि च साधनात् ॥२१६॥  
उपचारादनर्थत्वं फलद्वारेण वर्ण्यते ।  
प्रतिषिद्धा हि सेत्यत्र स्फुटमेतत्करिष्यते ॥२१७॥  
हिंसा हीति च यच्चाति ब्रूते नाभिचरेदिति ।  
श्येनादीनां स्वरूपे तु नोत्तरग्रन्थसङ्गतिः ॥२१८॥  
विहितत्वान्निषेधस्य प्रवृत्तिस्तेषु दुर्लभा ।  
यदा तु चोदनाशब्दो विधावेव व्यवस्थितः ॥२१९॥  
तदोभयादिको ग्रन्थः साध्यसाधनसंश्रितः ।  
‘ साध्यसाधनसम्बन्धे विधिना प्रतिपादिते ॥२२०॥  
लक्ष्यमाणत्वमुभयो’र्द्विविधं च फलं क्रतोः ।  
‘ स्वर्गादि ( १ ) प्राप्यते तत्र प्रतिषेधाऽनतिक्रमात् ॥२२१॥  
अतिक्रमेण हिंसादि ’ शास्त्रान्तरनिरीक्षया ( २ ) ।  
फलांशे भावनायाश्च प्रत्ययो न विधायकः ॥२२२॥  
वक्ष्यते जैमिनिश्चाह ‘ तस्य लिप्सार्थलक्षण ’ ।  
तेन सामान्यतः प्राप्तो विधिना न निवारितः ॥२२३॥  
फलांशोपनिपातिन्या हिंसायाः प्रतिषेधकः ।  
अनर्थप्राप्तिहेतुत्वं बोध्यते तत्र, यद्यपि ॥२२४॥  
श्येनस्वरूपं नाऽनर्थस्तत्फलस्य त्वनर्थता ।  
परस्तूभयमित्यादेः फलस्यापि विधेयताम् ॥२२५॥  
    
