+++
title = "02"

+++
स्वर्गयागादिसम्बन्धविषया चोदना मृषा ।  
प्रत्यक्षाद्यगतार्थत्वादीदृग्बुद्धादिवाक्यवत् ॥२६॥  
यद्वाऽऽप्तेनाऽप्रणीतत्वाद्बालोन्मत्तादिवाक्यवत् ।  
व्योमादिवच्च नित्यत्वात्प्रामाण्यस्य निराकृतिः ॥२७॥  
यदि वा पुरुषाधीनप्रामाण्याः सर्वचोदनाः ।  
स्वस्तो वा न प्रमाणं स्युर्वाक्यत्वात्पुरुषोक्तिवत् ॥२८॥  
प्रामाण्यं वा नरापेक्षं सर्वशब्देषु गम्यताम् ।  
शब्दैः सम्बध्यमानत्वादप्रामाण्यं यथैव हि ॥२९॥  
न स्याद्वक्तृगुणानां चेद्वचःप्रामाण्यहेतुता ।  
तद्दोषैरप्रमाणत्वं किमित्यस्य भविष्यति ॥३०॥  
एवं स्थिते तु वेदस्य सति वाऽसति वा नरे ।  
प्रामाण्यं दुर्लभं मत्वा नन्वित्येतदचूचुदत् ॥३१॥  
तत्र विप्रतिषिद्धत्वं बुद्धवाक्येऽपि युज्यते ।  
ततोऽपि प्रत्ययोत्पत्तेस्तस्माज्जात्युत्तरं त्विदम् ॥३२॥  
सर्वविज्ञानविषयमिदं तावत्प्रतीक्ष्यताम् ।  
प्रमाणत्वाऽप्रमाणत्वे स्वतः किं परतोऽथ वा ॥३३॥  
स्वतोऽसतामसाध्यत्वात्के चिदाहुर्द्वयं स्वतः ।  
अपरे कारणोत्पन्नगुणदोषाऽवधारणात् ॥३४॥  
स्वतस्तावद्द्वयं नास्ति विरोधात्, परतो न च ।  
निःस्वभावत्वमेवं हि ज्ञानरूपे प्रसज्यते ॥३५॥  
कथं ह्यन्याऽनपेक्षस्य विपरीतात्मसम्भवः ।  
किमात्मकं भवेत्तच्च स्वभावद्वयवर्जितम् ॥३६॥  
विज्ञानव्यक्तिभेदेन भवेच्चेदविरुद्धता ।  
तथाप्यन्याऽनपेक्षत्वे किं क्केति न निरूप्यते ॥३७॥  
‘ तस्मात्स्वाभाविकं तेषामप्रमाणत्वमिष्यताम् ।  
प्रामाण्यञ्च परापेक्ष, ‘ मत्र न्यायो ऽभिधीयते ॥३८॥  
अप्रामाण्यमवस्तुत्वान्न स्यात्कारणदोषतः ।  
वस्तुत्वात्तु गुणैस्तेषां प्रामाण्यमुपजन्यते ’ ॥३९॥  
प्रामाण्यं हि यदोत्सर्गात्तदभावोऽथ कृत्त्रिमः ।  
तदा स्वप्नादिबोधेऽपि प्रामाण्यं केन वार्यते ॥४०॥  
मत्पक्षे कारणाभावात्प्रामाण्यं नोपजायते ।  
हेतुमत्त्वप्रसङ्गो ऽतो न भविष्यत्यवस्तुनः ॥४१॥  
इन्द्रियादिगुणाश्चास्य कारणं तदसद् द्विधा ।  
दुष्टत्वादिन्द्रियादीनामभावेऽन्यतमस्य वा ॥४२॥  
अत एव च वो भ्रान्तिर्दोषैर्मिथ्यात्वधीरिति ।  
तद्व्याप्तेस्तु गुणाभावस्तत्कृता ह्यप्रमाणता ॥४३॥  
तस्मात्कारणशुद्धत्वं ज्ञानप्रामाण्यकारणम् ।  
स्वभावतोऽप्रमाणत्वं तदभावेन लक्ष्यते ॥४४॥  
अन्वयव्यतिरेकाभ्यामप्रामाण्यं न दोषतः ।  
नाऽज्ञाने दृश्यते ह्येतत्कारणाभावहेतुके ॥४५॥  
ततश्च पुरुषाभावात्सति वा शुद्ध्यसम्भवात् ।  
निर्मूलत्वात्प्रमाणत्वं चोदनायां न युज्यते ॥४६॥  
स्वतः सर्वप्रमाणानां प्रामाण्यमिति गम्यताम् ।  
न हि स्वतोऽसति शक्तिः कर्तुमन्येन शक्यते ॥४७॥  
आत्मलाभे च भावानां कारणापेक्षता भवेत् ।  
लब्धात्मनां स्वकार्येषु प्रवृत्तिः स्वयमेव तु ॥४८॥  
‘ जाते ऽपि यदि विज्ञाने तव नार्थो ऽवधार्यते ।  
यावत्कारणशुद्धत्वं न प्रमाणान्तराद्भवेत् ॥४९॥  
तत्र ज्ञानान्तरोत्पादः प्रतीक्ष्यः कारणान्तरात् ।  
यावद्धि न परिच्छिन्ना शुद्धिस्तावदसत्समा ॥५०॥  
    
