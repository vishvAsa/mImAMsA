+++
title = "06"

+++
अपि चालौकिकार्थत्वे सति पुंवाक्यहेतुकम् ।  
मिथ्यात्वं वेदवाक्यनां स्यादन्योन्यसपक्षता ॥१२६॥  
धर्माऽधर्मातिरिक्तार्थेऽप्रामाण्यञ्च प्रसज्यते ।  
साङ्ख्यादिषु च जीवत्सु दृष्टान्तोदुर्लभोऽस्य च ॥१२७॥  
अलौकिकार्थवाचित्वं नृवाक्यत्वं सतीति च ।  
परस्परमपेक्ष्यैव बौद्धादेः स्यान्मृषार्थता ॥१२८॥  
वदेदेवं च यो नाम वादी प्रथमसङ्गतः ।  
तस्यापि हेतुः स्यादेष भवन्तं प्रत्यसंशयम् ॥१२९॥  
बुद्धादीनामसार्वज्ञ्यमिति सत्यं वचो मम ।  
मदुक्तत्वाद्यथैवाग्निरुष्णो भास्वर इत्यपि ॥१३०॥  
प्रत्यक्षं च मदुक्तत्वं त्वया साध्या तदुक्तता ।  
तेन हेतुर्मदीयः स्यात्सन्दिग्धाऽसिद्धता तव ॥१३१॥  
प्रत्यक्षाद्यविसंवादि प्रमेयत्वादि यस्य च ।  
सद्भाववारणे शक्तं को नु तं कल्पयिष्यति ॥१३२॥  
न चापि स्मृत्यविच्छेदात्सर्वज्ञः परिकल्प्यते ।  
विगानाच्छिन्नमूलत्वात्कैश्चिदेव परिग्रहात ॥१३३॥  
सर्वज्ञोऽसाविति ह्येव तत्काले तु बुभुत्सुभिः ।  
तज्ज्ञानज्ञेयविज्ञाननरहितैर्गम्यते कथम् ॥१३४॥  
कल्पनीयाश्च सर्वज्ञा भवेयुर्बहवस्तव ।  
य एव स्यादसर्वज्ञः स सर्वज्ञं न बुध्यते ॥१३५॥  
सर्वज्ञोऽनवबुद्धश्च येनैव स्यान्न तं प्रति ।  
तद्वाक्यानां प्रमाणत्वं मूलाज्ञाने ऽन्यवाक्यवत् ॥१३६॥  
रागादिरहिते चास्मिन् निर्व्यापारे ( १ ) व्यवस्थिते ।  
देशनाऽन्यप्रणीतैव स्यादृते प्रत्यवेक्षणात् ॥१३७॥  
‘ सान्निध्यमात्रतस्तस्य पुंसश्चिन्तामणेरिव ।  
निःसरन्ति यथाकामं कुड्य़ादिभ्योऽपि देशनाः ॥१३८॥  
एवमाद्युच्यमानन्तु श्रद्धधानस्य शोभते ’ ।  
‘ कुड्यादिनिः सृतत्वाच्च नाश्वासोदेशनासु नः ॥१३९॥  
किन्नु बुद्धप्रणीताः स्युः किमु कैश्चिद् दुरात्मभिः ।  
अदृश्यैर्विप्रलम्भार्थं पिशाचादिभिरीरिताः ’ ॥१४०॥  
एवं यैः केवलं ज्ञानमिन्द्रियाद्यनपेत्तिणः ।  
सूक्ष्माऽतीतादिविषयं जीवस्य परिकल्पितम् ॥१४१॥  
नर्ते तदागमात्सिध्येन्न च तेनागमो विना ।  
दृष्टान्तोऽपि न तस्यान्यो नृषु कश्चित्प्रवर्तते ॥१४२॥  
नित्यागमावबोधोऽपि प्रत्याख्येयोऽनया दिशा ।  
न हि तत्रापि विस्रम्भो दृष्टोऽनेन कृतोऽथ वा ॥१४३॥  
सर्वदा चापि पुरुषाः प्रायेणाऽनृतवादिनः ।  
यथाऽद्यत्वे न विस्रम्भस्तथाऽतीतार्थकीर्तने ( १ ) ॥१४४॥  
स्वप्नादिज्ञानवच्चापि प्रत्ययोऽस्यागमार्थयोः ।  
भवेदिति सशङ्कानां प्रामाण्यं गम्यते कथम् ॥१४५॥  
पुरुषातिशयश्चेष्टः सैव चाऽऽगमनित्यता ।  
कल्पितं स्मरणं चास्य जन्मान्तरनिबन्धनम् ॥१४६॥  
ग्राह्यत्वे चागमस्यैवं द्वेषोऽर्थग्रहणे वृथा ।  
यो ह्यनुच्चारितं शब्दं गृह्णात्यर्थेऽस्य का कथा ॥१४७॥  
पुमांस्तावत्स्वतन्त्रः स्यादर्थग्रहणवादिनाम् ।  
आगमप्रतिभाने ( २ ) तु पारतन्त्र्यं द्वयोरपि ॥१४८॥  
अनेकपुरुषस्थत्वादेकत्रैव च जन्मनि ।  
ग्रहणस्मरणाद्वेदे न स्वातन्त्र्यं विहन्यते ॥१४९॥  
अन्यथाकरणे चास्य बहुभ्यः स्यान्निवारणम् ।  
एकस्य प्रतिभानं तु कृतकान्न विशिष्यते ॥१५०॥  
    
