+++
title = "10"

+++
भावनान्तर्गतत्वाद्वा मत्वाऽनर्थत्वमाक्षिपत् ।  
नैवेत्येतावता चास्य विधेयत्वनिराक्रिया ॥२२६॥  
किं विधेयमिदानीं स्यादाह श्येनादयस्त्विति ।  
‘ प्रश्नापाकरणॆ चात्र तव्यो विधिविवक्षया ॥२२७॥  
प्रयुक्तो न तु साध्येऽर्थे ’ द्वयेऽप्यनुपयोगतः ।  
अनर्थस्यापि साध्यत्वमविधेयस्य हीष्यते ॥२२८॥  
साध्यत्वरहिते चेष्टा विधेये नित्यमर्थता ।  
शतुश्च लक्षणार्थत्वं तेषां चाप्युपदेशनम् ॥२२९॥  
ब्रुवन् स्फुटीकरोतीष्टमुपदेशो हि नान्यथा ।  
विधित्वमादिशब्दात्स्यादितिकर्तव्यतास्वपि ॥२३०॥  
तस्मात्फलांशे या हिंसा वैदिकी सा निषिध्यते ।  
अंशद्वये तु या नाम तन्निषेधाभिधायिनाम् ॥२३१॥  
अविशेषेण यच्छास्त्रं शिरोवदिति चोत्तरम् ।  
निषेधेनाऽनवष्टब्धे विषये न ह्यनर्थता ॥२३२॥  
प्रत्यक्षादेरशक्यत्वात्कल्प्यते निष्प्रमाणिका ।  
न हि हिंसाद्यनुष्ठाने तदानीं दोषदर्शनम् ॥२३३॥  
बाह्येऽपि विचिकित्सा तु शास्त्रादेवोपजायते ।  
‘ हिंस्यमानस्य दुःखित्वं दृश्यते यन्न तावता ॥२३४॥  
कर्तुर्दुःखानुमानं स्या’त्तदानीं तद्विपर्ययः ।  
विषयेऽस्याः फलं यादृक् प्रेत्य कर्तुस्तथाविधम् ॥२३५॥  
हिंसा क्रियाविशेषत्वात्सूते शास्त्रोक्तदानवत् ।  
य एवमाह तस्यापि गुरुस्त्रीगमनादिभिः ॥२३६॥  
सुरापानादिभिश्चापि विपक्षैर्व्यभिचारिता ।  
विरुद्धता च यादृग्धि दानैस्तादृक् फलं भवेत् ॥२३७॥  
विधिगम्यफलावाप्तिरदुःखात्मकता तथा ।  
न च या सम्प्रदानस्य प्रीतिस्तादृक् फलं श्रुतम् ॥२३८॥  
दातुस्तेन हि दृष्टान्तः साध्यहीनः प्रतीयते ।  
‘ सम्प्रदानं च दाने ते विषयः कर्म हिंसने ॥२३९॥  
वैषम्यं ’ सम्प्रदाने तु पक्षस्त्वेतद्विरुद्धता ।  
प्रीयते सम्प्रदानं हि देवतेति मतं तव ॥२४०॥  
दृष्टान्ते कर्म दानं चेत्, तस्य कीदृक् फलं भवेत् ।  
जपहोमादिदृष्टान्तात्परपीडादिवर्जनात् ॥२४१॥  
चोदितत्वस्य हेतुत्वाद्विरुद्धाऽव्यभिचारिता ।  
विहितप्रतिषिद्धत्वे मुत्त्काऽन्यन्न च कारणम् ॥२४२॥  
धर्माऽधर्मावबोधस्य तेनायुक्ताऽनुमानगीः ।  
अनुग्रहाच्च धर्मत्वं पीडातश्चाप्यधर्मता ॥२४३॥  
वदतो जपसीध्वादिपानादौ नोभयं भवेत् ।  
क्रीशता हृदयेनापि गुरुदाराभिगामिनाम् ॥२४४॥  
भूयान् धर्मः प्रसज्येत भूयसी ह्युपकारिता ।  
अनुमानप्रधानस्य प्रतिषेधाऽनपेत्तिxxः ॥२४५॥  
हृदयक्रोशनं कस्माद् दृष्टां पीडामपश्यतः ।  
पीडातश्चाप्यधर्मत्वं तथा पीडामधर्मतः ॥२४६॥  
अन्योन्याश्रयमाप्नोति विना शास्त्रेण साधयन् ।  
एवमादावशास्त्रज्ञो म्लेच्छो नोद्विजते क्क चित् ॥२४७॥  
तस्य नाऽधर्मयोगः स्यात्पूर्वोक्ता यदि कल्पना ।  
तस्मादनुग्रहं पीडां तदभावमपास्य च ॥२४८॥  
धर्माऽधर्मार्थिभिर्नित्यं मृग्यौ विधिनिषेधकौ ।  
‘ क्क चिदस्या निषिद्धत्वाच्छक्तिः शास्त्रेण बोधिता ॥२४९॥  
प्रत्यवायनिमित्तत्वे विधिना नापगच्छति ।  
शास्त्रेण न हि शक्तीनामावापोद्वापनक्रियाः ॥२५०॥  
    
