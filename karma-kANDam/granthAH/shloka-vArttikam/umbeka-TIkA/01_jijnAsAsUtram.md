+++
title = "०१ जिज्ञासासूत्रम्"

+++
कुमारिलभट्टविरचितम्

विशुद्धज्ञानदेहाय त्रिवेदीदिव्यचक्षुषे ।  
श्रेयःप्राप्तिनिमित्ताय नमः सोमार्धधारिणे ॥ १ ॥  

अभिवन्द्य गुरुनादौ शिष्यधीपद्मिनीरवीन् ।  
तत्प्रसादात्करिष्येऽहं मीमांसाश्लोकवार्तिकम्॥ २ ॥  

॥ तात्पर्यटीका ॥

मीमांसाश्लोकवार्तिकव्याख्या

भट्टोम्बेकविरचिता

ये नाम केचिदिह नः प्रथयन्त्यवज्ञां
जानन्ति ते किमपि तान्प्रति नैष यत्नः ।  
उत्पत्स्यते मम तु कोऽपि समानधर्मा
कालो ह्ययं निरवधिर्विपुला च पृथ्वी ॥  

ग्रन्थारम्भेऽभिमतदेवतां प्रस्तौति वार्तिककारः—**विशुद्धेति** । तस्य च
कर्तव्यतायां शिष्टाचारः प्रमाणम् । प्रयोजनं न विघ्नोपशमः, तस्यैव ग्रन्थारम्भेऽ-
पेक्षितत्वात्; न तु स्वर्गः, अनपेक्षितत्वात् आरम्भसंयोगविरोधाच्च ॥



आत्मन्यगौरवपरिहारार्थमुपासितगुरुतामनेनाह—**अभिवन्द्येति** । अनेन
मात्रादिगुरुसंप्रत्यये सति विद्यागुरुसंप्रत्ययार्थमाह—**शिष्यधीत्यादि** । श्लोक-
वार्तिकमिति प्रारिप्सितग्रन्थसंज्ञा ॥


<pb n="002"/>

तद्विद्वांसोऽनुगृह्णन्तु चित्तश्रोत्रैः प्रसादिभिः ।  
सन्तः प्रणयिवाक्यानि गृह्णन्ति ह्यनसूयवः ॥ ३ ॥  

न चात्रातीव कर्तव्यं दोषदृष्टिपरं मनः ।  
दोषो ह्यविद्यमानोऽपि तच्चित्तानां प्रकाशते ॥ ४ ॥  

कुतो वा गृह्णते दोषं सूरयो मद्विधोक्तिषु ।  
नेष्यते यः पररथोऽपि स स्वयं गृह्यते कथम् ॥ ५ ॥  

निर्दोषत्वैकवाक्यत्वं क्व वा लोकस्य दृश्यते ।  
सापवाद यतः केचिन्मोक्षस्वर्गावपि प्रति ॥ ६ ॥  

आगमप्रवणश्चाहं नापवाद्यः स्खलन्नपि ।  
न हि सद्वर्त्मना गच्छन् स्खलितेष्वप्यपोद्यते ॥ ७ ॥  

इदानीं वार्तिकप्रतिष्ठासिध्यर्थमनुनयावर्जनीयहृदयान् विदुषोऽभ्यर्थयितु-
माह—**तदिति** । सा चेयं प्रार्थना, न त्वाज्ञा; इत्यर्थान्तरन्यासेन दर्शयन्नाह—
**सन्त इति** ।



इदानीमेकान्ततो [^1_pg003]रोषपरिहारेण प्राज्ञानामनुग्रहप्रार्थनामाशंस इत्याह—
**न चेति** । एतदुक्तं भवति—मध्यस्थता मया प्रार्थ्यते, मध्यस्था भूत्वा परीक्षध्व-
मित्यर्थः ॥



अधुना ये त्वनुनीयमानकर्कशमनसोऽनुनयादेवानुनेतुरशक्तिं मन्यन्ते,
न च पाण्डित्योत्कर्षम्; तान्प्रति साविष्कारमाह—**कुतो वेति** ॥



ननु यद्यप्युक्तेन प्रकारेण सूरयो न गृह्णते दोषम्, तथापि ये विद्याल-
वलिप्तजिह्वाग्राः पण्डितंमन्यास्ते ग्रहीष्यन्ति; तथा च वार्तिकनिर्दोषत्वं सविगानमेवेति
कथमत्र बुद्धिपूर्वकारिणः प्रवर्तेरन् ? अत आह—**निर्दोषत्वेति** । तथा हि—
यावपि निरतिशयसुखरूपत्वादत्यन्तदुःखोपरमरूपत्वाच्च परमपुरुषार्थौ स्वर्गापवर्गौ
तत्रापि नास्तिकाः सद्भावादारभ्य विवदन्ते, कैव कथात्र ?



एवं तावन्मद्विधोक्तिषु दोषसम्भावनैव[^2_pg003] नास्तीत्युक्तम्; इदानीमभ्युपगम्याप्याह—**आगमेति** ॥

[^1_pg003]: रोषपरिहारेण प्रार्थनामनुग्रहप्रार्थनामाशंसत इत्याह मातृका.

[^2_pg003]: सद्भावनैव. मा.

<pb n="003"/>

यथाकथञ्चिदारब्धा त्रयीमार्गानुसारिणी ।  
वाग्वृत्तिरल्पसारापि श्रद्दधानस्य शोभते ॥ ८ ॥  

मीमांसाशास्त्रतेजोभिर्विशेषेणोज्ज्वलीकृते ।  
वेदार्थज्ञानरत्ने मे तृष्णातीव विजृम्भते ॥ ९ ॥  

प्रायेणैव हि मीमांसा लोके लोकायतीकृता ।  
तामास्तिकपथे कर्तुमयं यत्नः कृतो मया ॥ १० ॥  

अथातो धर्मजिज्ञासा सूत्रमाद्यमिदं कृतम् ।  
धर्माख्यं विषयं वक्तुं मीमांसायाः प्रयोजनम् ॥ ११ ॥  

यद्यपि मद्वाचि बहु फल्गुप्रायमल्पसारं स्यात्, [^1_pg004]तथापि विषयसौन्दर्यान्मनसः
श्रद्धाप्रधानत्वाद्वाग्वृत्तिः श्रोतृजनचित्ताराधनसमर्थैवेति दर्शयन्नाह—<q>यथाकथ-
ञ्चिदिति</q> ॥



एवं तावद्वार्तिकं परार्थमभिप्रेत्य परप्रवृत्त्यर्थमेतदुक्तम्; इदानीं स्वार्थमेव
वार्तिकारम्भे प्रयत्नः, किं परप्रवृत्त्यर्थेन बहुनोक्तेनेत्याह—**मीमांसाशास्त्रेति**[^2_pg004] ।
ननु च प्राप्ते वेदार्थज्ञाने वार्तिकेऽशक्यकर्त्रभिप्राये वा तृष्णानुपपत्तिः । अपि च
ग्रन्थारम्भः स्वप्रतिपत्त्यर्थ इति नातीव शोभते । नैष दोषः, प्राप्तेऽपि वेदार्थज्ञानरत्ने
लोभातिरेकादविस्मरणार्थं ग्रहणकवाक्यवत्स्वार्थे यत्नो घटत एव ग्रन्थारम्भ इति
सर्वमुपपन्नम् ॥



ननु [^3_pg004]वेदार्थग्रहणाविस्मरणार्थमपि **तत्तद्भर्त्तृमित्रादिविरचिततत्त्वशुद्ध्यादि**-
लक्षणप्रकरणमस्त्येवेति गतार्थमिदं वाक्यमित्यत आह—**प्रायेणैवेति** । मीमांसा
हि सर्वास्तिकशास्त्राणामग्रणीः, सर्वपुरुषार्थसाधनपरिज्ञानस्यैतन्निबन्धनत्वात् ।
सैवमात्मिका अलोकायतमेव सती बाहुल्येन लोकायतीकृता, सत्स्मृतिसदाचाराणां
विना कारणेन धर्मप्रमाणत्वनिराकरणात् विधिनिषेधयोरिष्टानिष्टफलानभ्युपगमाच्च ।
प्रायेणेति । चोदनाप्रमाणको धर्म इत्येतावन्मात्रेण नास्तिकशास्त्रादपसारिता,

[^4_pg004]अन्यत्सामान्यमेव कृतमित्यर्थः । तामिमामसद्व्याख्यातृवशादसन्मार्गनिम्नगामुद्धृ-
त्यास्तिकपथे कर्तुं स्थापयितुं वार्तिकारम्भप्रयत्नः कृतो मयेति ।



तदिदानीं वार्तिकमारभते—**अथातो धर्मजिज्ञासेति** । प्रमाणलक्षणे
सूत्रमसम्बद्धमिवाशङ्क्यते—न ह्यनेन कार्यार्थे चोदनायाः प्रामाण्य प्रतिज्ञायते,

[^1_pg004]: तथाहि. मा.

[^2_pg004]: शास्त्रेति..........वा तृष्णा. मा.

[^3_pg004]: ग्रहणावि........र्थमपि. मा.

[^4_pg004]: अन्यसामान्य. मा.

<pb n="004"/>

‘चोदनालक्षणोऽर्थों धर्मः’ इतिवत्; नापि सदौत्पत्तिकसूत्राभ्यामिव निर्णीयते;
नाप्यध्यापनविधिप्रयुक्तत्वेनाध्ययनस्य तच्छेषत्वेनार्थाविवक्षायामप्रामाण्यमाशङ्क्य
प्रयुक्तिकृतशेषत्वनिराकरण[^1_pg005]मुखेन विवक्षितार्थतया प्रामाण्यप्रतिपादनमस्यार्थः,
स्वाधिकारप्रयुक्ताध्ययनलाभेनाध्यापनविर्धेगुणाधिकारवदप्रयोक्तृत्वात्[^2_pg005] । तत्रै-
तत्स्यादध्ययनविधौ नियोज्यानवगमादप्रयोजकत्वम्[^3_pg005], तदत्रापि समानम् । अथ तत्र
“अष्टवर्षं ब्राह्मणमुपनयीत” इत्यात्मनेपदपर्यालोचनया “उपनीय तु यः शिष्यम्”
इत्यादिस्मरणादाचार्यकरणकामः प्रती[^4_pg005]यते, तद्वदत्रापि ब्रह्मचारिप्रकरणे “उपा-
कृत्याधीयीत छन्दांसि” इति स्मरणात् “आचार्याधीनो वेदमधीष्व” इति
प्रैषाच्च ब्रह्मचारी प्रतीयत एव । अथ शिशुत्वादसावधिकारं प्रतिपत्तुमसमर्थः, तदसत्;
अनुशिष्ट पुत्रं लोभभयादिना अधिकारप्रतिपादनेन वा पिता हि प्रवर्तयति ।
अवश्यञ्चाधिकारान्तरप्रयुक्तसम्भवेऽधिकारान्तरमप्रयोजनमाश्रयितव्यम् । इतरथा-
ध्यापनविधेरप्यध्यापनं विनासिद्धेः प्रयुञ्जीताध्यापनम् । येषां तु ‘आचार्य आचारं
ग्राहयति’ इति निर्वचनात् “आचार्याधीनो वेदमधीष्व” इति प्राक्सिद्धाचार्य-
वेदाध्ययनप्रेषणात् वृद्धव्यवहाराच्च गायत्र्यध्यापनादाचारग्रहणमात्रादेव वाचार्य-
नियोगसिद्धिः, तेषां कथमिव तत्प्रयुक्तमध्ययनं स्यात् ? अथ—मन्वाद्याचार्य-
वचनात् सकलवेदाध्यापनादाचार्यनियोगसिद्धिर्यद्यपि तथापि विकल्पप्रसक्तेः
फलभूयस्त्वाद्वा न सर्वेषां नित्यमध्ययनं तत्प्रयुक्तमिति, बालभाषितमिव नः
प्रतिभाति । अपि च, न विधेः प्रेरणादन्यो व्यापारः; प्रयुक्तिरपि हि प्रेरणैव;
अध्यापनविधिश्च नाध्ययने प्रेरयति; अधिकारिभेदात्, अनुबन्धान्यत्वाच्च;
प्रेरयन् वा नाध्यापननियोगः स्यात्; आचार्यस्य तु नाध्ययनं स्वव्यापारः,
येन तत्र नियुज्येत तत्राध्यापनमात्रपर्यवसिते विधावाचार्यः पुरुषार्थसिध्यर्थं
कृषिकरणवल्लोभभयाधिकारप्रतिपादनेन वा माणवकं च प्रवर्तयति; सोऽपि स्वार्थ-
सिद्ध्यर्थमेव प्रवर्तते, न तदर्थमिति प्रासङ्गिकस्तु तस्योपकार इति । किञ्च
अध्यापनविधेः प्रयोजकतया प्रयुक्तिकृतशेषत्वनिराकरणार्थं सूत्रमारभ्यमाणम्
“शेषः परार्थत्वात्” इत्यनेन गतार्थत्वादनर्थकमेव स्यात् । न च तस्य न्यायस्य
पुनराक्षेपः संभवति । सम्भवे वा शेषलक्षण एव वक्तव्यं स्यात् । प्रयुक्तिकृतशेष-
त्वनिराकरणमुखेन प्रामाण्यप्रतिपादनपरे च सूत्रे सति “किन्त्वधीते वेदे”

[^1_pg005]: मुखेनविवि........थतया. मा.

[^2_pg005]: त्वात्सतत्रै. मा.

[^3_pg005]: कत्व..........दत्रापि. मा.

[^4_pg005]: यते..........चारि. मा.

[^5_pg005]: पुत्रं लो........अवश्य. मा.

<pb n="005"/>

इत्युपक्रम्य “गुरुकुलान्मा समावर्तिष्ट, कथं नु वेदवाक्यानि विचारयेत्” इति
सूत्रतात्पर्यकथनपरं भाष्यद्वयमसम्बद्धमेव स्यात् । प्रतिज्ञासूत्रताञ्चास्य दर्शयिष्यति
‘सर्वासां प्रतिज्ञानामपि सूचनाच्च सूत्रमिति’, तदपि नोपपद्येत । यदि तदेतत्प्रतिज्ञासूत्रं
स्यात्, चोदनासूत्रोत्तरकालं च सूत्रं कर्तव्यं स्यात्, प्रतिज्ञातस्य प्रकारान्तरेणाक्षिप्य
समर्थनात् । तदेवमसम्बद्धतामाशङ्क्य प्रयोजनपरत्वेन सकलशास्त्रशेषतामस्य सूत्रस्य
दर्शयन्नाह—**अथातो धर्मजिज्ञासेति** । ननु नात्र प्रयोजनं पदेनोपात्तम्; न
चापदार्थस्य वाक्यार्थत्वम्; न चावाक्यार्थे तात्पर्यम् । प्रयोजनपरत्वे च कर्तव्य-
तानुपदेशात् अथातःशब्दयोरनन्वयप्रसङ्गः; न हि वेदाध्ययनानन्तरं तद्धेतुकं
धर्मज्ञानं प्रयोजनमिति । गुरुकुलनिवृत्तिप्रतिषेधपरंच भाष्यमसम्बद्धमेव स्यात् ।
अयमभिप्राय—“अथातो धर्मजिज्ञासा” इति शास्त्रादौ सूत्रमध्ययनविधेरदृष्टार्थ-
तामाशङ्क्य दृष्टार्थताप्रतिपादनपरं व्याख्यातं भाष्यकारेण[^1_pg006] “दृष्टो हि तस्यार्थः
कर्मावबोधनं नाम; न च तत्राध्ययनमात्रात्तत्रभवन्तो याज्ञिकाः फलं समामनन्ति;
यदपि च समामनन्तीव तत्रापि द्रव्यसंस्कारकर्मसु परार्थत्वात्फलश्रुतिरर्थवादः स्यात्
इत्यर्थवादता” इति । कथं पुनरदृष्टार्थता शङ्क्यते ? इह हि “स्वाध्यायोऽध्ये-
तव्यः” इत्यध्ययनकरणिकायां भावनायां नियोगः प्रतीयमानो नियोज्यविशेषणं
विना अपर्यवस्यन् “स स्वर्गः स्यात्” इत्यस्मिंश्च “फलमात्रेयो निर्देशात्” इत्य-
पोदिते [^2_pg006]घृतकुल्यादिकाममवलम्बते प्रतिष्ठाकाममिव रात्रिसत्रनियोगः । न चास्या-
न्यार्थता, येन परार्थत्वादर्थवादोऽर्थमात्रपर्यवसाय्येव स्यात् । न हि कर्माववोधन-
कामस्यात्राधिकारः संभवति, ज्योतिष्टोमादिकर्मणां प्रमाणान्तरादप्रतीतेः कामना-
योगात् । अथापि प्रमाणान्तरात्प्रतीयेरन्, तथापि न तदवबोधकामस्याधिकारः
संभवति; बोध्यतया हि तत् काम्यते; न चावबुद्धे बोध्यतया कामना संभवति । अत्र
ब्रूमहे—“स्वाध्यायोऽध्येतव्यः” इत्यध्ययनकरणिकायां निर्वर्त्यमानायामर्थावबोधो
जायते । ज्योतिष्टोमादयश्च स्वैःस्वैर्वाक्यैः पुरुषार्थतयावगताः “ज्योतिष्टोमेन
स्वर्गकामो यजेत” इत्येवमादिभिः; घृतकुल्यादिवाक्यानि चार्थवादतयोपयुक्तानि[^3_pg006]
न पुनः खेदमर्हन्ति; तदिदमाधानवद् द्रष्टव्यम्, आहवनीयादीनां कर्मार्थत्वादा-
धानस्य तदर्थत्वादिति । तदुक्तम्—“न च सहसैवादर्शनात् स्वर्गाद्येव फलं
कल्प्यते” इति ।

[^1_pg006]: कारेण..........कर्मा. मा.

[^2_pg006]: त्यादिकामव. मा

[^3_pg006]: क्तानि पुनःवेद. मा.

<pb n="006"/>

तदिदमसम्यगिव मन्यन्ते; सिद्धे हि चोदनायाः प्रामाण्ये तस्यार्थो निरूप-
यितुं युक्तम् “स्वध्यायोऽध्येतव्यः” इति; तन्नाद्यापि प्रमाणम् । वक्ष्यति ह्येतत्
“औत्पत्तिकस्तु” इति । एवमुक्ते विचारस्य प्रयोजनमुच्यते वेदवाक्यार्थ-
निर्णयप्रयोजनप्रतिपादनमुखेन[^1_pg007] । “स्वाध्यायोऽध्येतव्यः” इति यदा अध्ययनस्य
वैधं शेषत्वं स्वर्गभावक इव व्यापारे ज्योतिष्टोमादेः, तदाध्ययनशब्दवाच्यानाम-
ग्निहोत्रादिविधीनामुच्चारणस्यादृष्टार्थत्वादन्य[^2_pg007]परत्वे सति कार्यरूपार्थप्रतिपत्तेरवि-
वक्षायामध्ययनानन्तरं तदर्थनिर्णयार्थं शास्त्रं नारब्धव्यं स्यात् । अथादृष्टार्थत्वेऽ-
प्युच्चारणस्य विवक्षितोऽर्थः, प्रतीतेरवाधाच्च [^3_pg007]यथोक्तं साध्विति ।



“ततो विधास्यति ह्येष नियोगात् स्मारयिष्यति”



इत्यनेन न्यायेनोच्यते, तथापि अध्ययनविधेरतत्परत्वेन वाक्यार्थनिर्णयाना
क्षेपादनारम्भः । यदा तु शब्दैकसमधिगम्योऽपि



“सत्यं प्रथममाधानादुत्पद्यन्तेऽग्नयस्त्रयः ।  
पश्चात्तु व्रीहिवत्तेषां नोपायान्तरवारणा ।”  

इत्यनेन न्यायेनानेकोपायप्रसक्तौ सत्याम् अध्ययनेनैव कर्मावबोधं भावयेत्’
इति [^4_pg007]प्रतिपुरुषं नियम्यतेऽवघातादिनेव तण्डुलभावो व्रीह्यादेः । न च तद्विचार-
निरपेक्षः कर्मावगमयितुं शक्नोति; वाक्यार्थनिर्णयप्रयोजनप्रतिपादनमुखेनानन्तरं
तद्धेतुकमितिकर्तव्यताभूतविचारमप्याक्षिपति तदा । अतश्च स्वाध्याये चेत्

[^5_pg007]प्रवृत्तः, आ अर्थविचारात् प्रवृत्त एव; एका हि प्रवृत्तिरङ्गप्रधानयोर्यतः । वक्ष्यति
च—“अङ्गप्रधानवत्यां भावनायां युगपत् पुरुषनियोगः” इति । तदुक्तम्—



“धर्मे [^6_pg007]प्रमीयमाणे हि वेदेन करणात्मना” इति ।



वेदानां विवक्षितार्थतया साधिते शास्त्रस्यार्थवत्त्वेनानन्तरारम्भे “लोके”
इत्यादिना “तस्मिन् हि सति [^7_pg007]सावकल्पते” इत्येवमन्तेन, पुनः “नैतदेवम्,

[^8_pg007]अन्यस्यापि” इत्यादिना दृष्टार्थतामनधिगम्यैवानधीतवेदनिषेधपरत्वभ्रान्त्या-
ध्ययनानन्तरमाक्षेपकप्रमाणाभावेनाथशब्दस्यालौकिकार्थत्वमाशङ्कितम् । तस्यापि

[^1_pg007]: मुखेन........अध्ययनस्य. मा.

[^2_pg007]: न्यपरें सति कार्येरूपा. मा.

[^3_pg007]: यथोक्तं स्थिताविधास्य........स्मारयिष्यन्तीत्यनेन. मा.

[^4_pg007]: वत् पुरुषं नि. मा.

[^5_pg007]: प्रवृत्तः अर्थ. मा.

[^6_pg007]: प्रतीयमाने. मा.

[^7_pg007]: सावकमष्यता इत्येवमन्तौ. मा.

[^8_pg007]: अस्यापिं. मा.

<pb n="007"/>
"तादृशीं तु" इत्यादिनोदेशपर्यन्तेन प्रयोजकाभावेनानधीतवेदप्रसक्तावासत्यामानन्तर्यपरत्वाभ्युपगमेन परिहारो भविष्यति। ततः "यद्येवम्" इत्यादिना अध्ययनविधिमूलत्वेन सूत्रस्य आनन्तर्यप्रय़ोजकाभावेन स्मृतिप्राप्तस्य स्नास्य बाधायां पुनरलौकिकार्थत्वमाशङ्कितम् । तस्यापि "तदुच्यते" इत्यादिना प्रयोगवचनानुबन्धद्वययौगपद्यानुष्ठानेनाविरोधे सति प्राप्तस्नानबोधे "न चाधीतवेदस्य" इत्यादिना विरोधाभावेन परिहारं दास्यति। ततः पुनरध्ययनविधिदृष्टार्थत्वमभ्युपगम्यैव तत एवावगतत्वे । "धर्मः प्रसिद्धः" इत्यादिना प्रयोजनाभावेन पुनराक्षेपो भविष्यति। तस्यापि "अथवार्थवत्" इत्यादिना परिहारो भविष्यति। एवं सति नात्र प्रयोजनं गम्यार्थः । किन्तर्हि अध्यनविधिदृष्टार्थत्वप्रतिपादनमेव गम्यार्थः । तन्न इहावसरे मीमासारम्भसिध्यर्थं प्रतिपाद्यत इति प्रयोजनपरत्वाभिधानम्। अते वाक्यार्थस्यैवान्यपरत्वे सत्यनन्वितपदार्थत्वमचोद्यम्। तदुक्तम् –
“अप्राप्तविधिरेवायमतो मन्त्रस्य निश्चितः ।
परिसंख्याफलेन ............... ॥” इति
यैरप्यविवक्षितार्थतया अप्रमाण्यमाशङ्क्य विवक्षितार्थत्वेन प्रामाण्यमुक्तम् तैरपि अवश्यं प्रयोजनसिद्धिरेव विचारस्य तात्पर्यं वक्तव्यमन्यथा शास्त्रादानन्वयप्रसङ्ग इति कृतमतिविचारितया । तत्र “धर्माख्यं विषयं वक्तुम्” अध्ययनविधेः इति सूत्रवाक्यार्थकथनम् । “मीमांसायाः प्रयोजनम्” इति वाक्यार्थस्यैवात्रैव तात्पर्यकथनम् । वक्ष्यति च “वेदवाक्यानि विचारयेदित्येवमर्थोऽयमुपदेशः” इति ॥


सर्वस्यैव हि शास्त्रस्य कर्मणो वाऽपि कस्यचित् ।
यावत्प्रयोजनं नोक्तं तावत्तत्केन गृह्यते ॥ १२ ॥

इदानीं प्रयोजनसमर्थनस्य प्रवृत्त्यङ्गतां दर्शयति—**सर्वस्यैवेति** ॥

मीमांसाख्या तु विधेयं बहुविद्यान्तराश्रिता ।
न शुश्रूषयितुं शक्या प्रागनुक्त्वा प्रयोजनम् ॥ १३॥ 

विशेषतो मीमांसाया बहुप्रयाससाध्यत्वादिति दर्शयति ।

<pb n="008"/>

मीमांसायां त्विहाज्ञाते दुर्ज्ञाते वाविवेकतः ।  
न्यायमार्गे महान् दोष इति यत्नोपचर्यता ॥ १५ ॥  

विशेषतो मीमांसाया बहुप्रयाससाध्यत्वादिति दर्शयति—**मीमांसाख्येति** ।

तस्मात् प्रयोजनं पूर्वमुक्तं सूत्रकृता स्वयम् ।  

[^1_pg009]यत्तेनोक्तं वदेयुस्तद्भाष्यकारादयः कथम् ॥ १६ ॥  

सिद्धार्थं ज्ञातसम्बन्धं श्रोतुं श्रोता प्रवर्तते ।  
शास्त्रादौ तेन वक्तव्यः सम्बन्धः सप्रयोजनः ॥ १७ ॥  

शास्त्रं प्रयोजनं चैव सम्बन्धस्याश्रयावुभौ ।  
तदुक्त्यन्तर्गतस्तस्माद्भिन्नो नोक्तः प्रयोजनात् ॥ १८ ॥  

सिद्धिः श्रोतृप्रवृत्तीनां सम्बन्धकथनाद्यतः ।  
तस्मात् सर्वेषु शास्त्रेषु सम्बन्धः पृथगुच्यते[^2_pg009] ॥ १९ ॥  

यावत् प्रयोजनेनास्य सम्बन्धो नाभिधीयते ।  
असम्बद्धप्रलापित्वाद्भवेत्तावदसङ्गतिः ॥ २० ॥  

इह त्वाक्षिप्य सम्बन्धं भाष्य एवाभिधास्यते ।  
धर्मप्रसिध्यसिद्धिभ्यां तस्मान्नान्योऽभिधीयते ॥ २१ ॥  










यच्च सूत्रकृताध्ययनविधिपर्यालोचनेन स्वयमेव प्रयोजनं समर्थितम्, तन्न
विद्यान्तर इव व्याख्यातृभिरभिधानमपेक्षितम् “अथ शब्दानुशासनम्” इतिवत्
अत्र वार्त्तिककारः श्लोकत्रयेण कारणमाह—**विद्यान्तरेष्वित्यादिना** ॥



ननु प्रयोजनवत् प्रवृत्त्यङ्गत्वात् सम्बन्धोऽपि वक्तव्य इति चोदयति—
**सिद्धार्थमिति** ॥

[^1_pg009]: यत्स्वेनोक्तम्. न्यायरन्नाकरे.

[^2_pg009]: पूर्वमुच्यते. चौ. मु.

<pb n="009"/>

न चाप्यत्राथशब्देन शास्त्रसम्बन्ध उच्यते ।  
सम्बन्धं क्रिययोर्ह्येष ब्रूते शास्त्राच्च ते पृथक् ॥ २२ ॥  

योऽप्ययं शास्त्रसम्बन्धो वर्ण्यते कैश्चिदादितः ।  
क्रियानन्तर्यरूपो वा गुरुपर्वक्रमोऽपि वा ॥ २३ ॥  

तदतद्भावयोस्तस्य विशेषो नोपलभ्यते ।  
श्रोतुर्विधौ निषेधे वा ज्ञाने वा शास्त्रगोचरे ॥ २४ ॥  

तस्माद्व्याख्याङ्गमिच्छद्भिः सहेतुः सप्रयोजनः ।  
शास्त्रावतारसम्बन्धो वाच्यो नान्यस्तु निष्फलः ॥ २५ ॥  

लोक इत्यादिभाष्यस्य षडर्थान् संप्रचक्षते ।  
भाष्यकारानुसारेण प्रयुक्तस्यादितः पृथक् ॥ २६ ॥  

सर्वव्याख्यामुपालम्भं प्रत्याख्यानं तथापरे ।  
परिसंख्यास्तुती केचिदथशब्दस्य दूषणम् ॥ २७ ॥  

सत्यमेवम्, प्रयोजनमुखेन तु धर्माधर्मज्ञानविचारयोः साध्यसाधनलक्षण-
सम्बन्धोऽप्याक्षिप्त एव सूत्रकृतेत्याह—**शास्त्रमिति** ॥



ननु स एवार्थोक्तः कस्माद्व्याख्यातृभिर्न कथित इति चोदयति—
**सिद्धिरिति** ॥



स्यादेतत्—अर्थोक्तस्य किमभिधानेनेत्याशङ्क्याह—**यावदिति** । अय-
मर्थः—प्रयोजनवत् सम्बन्धेऽनभिहितेऽसम्बद्धप्रलापितापि कस्यचिदाभातीत्यभि-
धातव्य एव सम्बन्ध इति ॥



अत्र परिहारमाह—**इह त्विति** । ‘प्रसिद्धमप्रसिद्धं वा’ इत्यादिना
भाष्यकारेणैव चाक्षेपपूर्वकं स्वयमेवाभिधानान्न पृथगभिधानमित्यर्थः ॥



नन्वत्राथशब्देनैव सम्बन्धः पृथगुक्त एवेति किमुच्यते “भिन्नो नोक्तः”
इतीत्याशङ्क्याह—**न चापीति** । विध्याक्षिप्तं हि करणेतिकर्तव्यतयोः[^1_pg010] सम्बन्ध-
माह, न शास्त्रस्य प्रयोजनेन सहेत्यर्थः ॥

[^1_pg010]: कर्तव्ययोः. मा.

<pb n="010"/>

साधारणी विशिष्टा च सूत्रव्याख्या द्विधा [^1_pg011]कृता ।  
विशिष्टा प्रतिसूत्रं या सर्वार्था त्वियमुच्यते ॥ २८ ॥  

प्रवृत्तिस्तु पदेष्वेव निवृत्तिः सूत्रसंश्रया ।  
वेदवाक्याविरुद्धेषु न तु सर्वेषु केषुचित् ॥ २९ ॥  

अध्याहारस्य वाक्येषु व्यत्यासस्य च सम्भवात् ।  
तेनैषामिति सूत्राणां पारार्थ्ये सत्यपि ग्रहः ॥ ३० ॥  

एवशब्दोऽल्पवाच्यत्वादस्यावृत्तौ तु गौरवम् ।  
प्रसिद्धत्वादवाच्यं चेन्न दोषः पुङ्गिरामयम् ॥ ३१ ॥  

व्याख्याङ्गत्वाभिमानेन योऽध्याहाराद्यपेक्षते ।  
स्वसंज्ञां वापि तस्येदं शास्त्ररूपं निरूप्यते ॥ ३२ ॥  

न चायमथशब्दः शिष्यप्रश्नानन्तर्यलक्षणगुरुपर्वक्रमलक्षणसम्बन्धप्रतिपादको
वा व्याख्यायते, अप्रवृत्त्यङ्गत्वेन तयोरवाच्यत्वादित्याह—**योऽप्ययमि**त्यादिना
श्लोकत्रयेण । पूर्वेण निराकार्यस्वरूपोपन्यासः “योऽप्ययं शास्त्रसम्बन्धः” इति;
मध्यमेन निराकरणहेतुरुक्तः “तदतद्भावयोस्तस्य” इति; तृतीयेनोपसंहारः
“तस्माद्व्याख्याङ्गमिच्छद्भिः” इति ॥



एवं सूत्रतात्पर्यं व्याख्यायाधुना लोक इत्यादिभाष्यं व्याचष्टे—<q>लोक
इत्यादीति</q> । तत्र शास्त्रादौ प्रयुक्तत्वात् सकलशास्त्रशेषत्वेन सर्वव्याख्यादयः पञ्च
पक्षाः प्रतिभान्ति, आनन्तर्यविशेषाद्वा प्रथमसूत्रशेषत्वेन वा अथशब्दाक्षेपपक्ष-
प्रतिभानम् ॥



तत्र पक्षानुद्दिशति—**सर्वव्याख्यामिति** । केचिद्ग्रहणं च लोक इत्यादि-
भाष्यस्य सिद्धान्तग्रन्थतामपि दर्शयिष्यति—“यद्वाक्षेपो यथोक्तस्य” इत्यादिना,
तदभिप्रायम् ॥



ननु प्रतिसूत्रं व्याख्या वर्तिष्यत एव, कथमिदं भाष्यं सकलसूत्रव्याख्यापरं
व्याख्यायत इति सर्वव्याख्यायां पौनरुक्त्यमाशङ्क्य परिहरति—**साधारणीति** ॥



अत्रैव भाष्यं योजयति—**प्रवृत्तिस्तु पदेष्वेवेति** ॥

[^1_pg011]: मता. चौ. मु.

<pb n="011"/>

वृत्त्यन्तरेषु केषांचिल्लौकिकार्थव्यतिक्रमः ।  
शब्दानां दृश्यते तेषामुपालम्भोऽयमुच्यते ॥ ३३ ॥  

अथात इत्ययं लोके नानन्तर्ये प्रयुज्यते ।  
तस्मात्तादर्थ्यमेतस्य परिभाषादिभिर्भवेत् ॥ ३४ ॥  

प्रसिद्धहानिः शब्दानामप्रसिद्धे च कल्पना ।  
न कार्या वृत्तिकारेण सति सिद्धार्थसम्भवे ॥ ३५ ॥  

सूत्रार्थे क्लिश्यतश्चैवं दूरे वेदार्थनिर्णयः ।  
तत्र यत्नस्य भारत्वं वक्तृश्रोत्रोः प्रसज्यते ॥ ३६ ॥  

न व्याख्यास्यति सूत्राणि चोदनार्थपरत्वतः ।  
यत्तस्य परिहारोऽयं प्रत्याख्यानेन [^1_pg012]चोच्यते ॥ ३७ ॥  

प्रयासो वेदवाक्येषु कार्यः सूत्रेष्वनेन किम् ।  
फलवत्त्वाफलत्वाभ्यामेभिः करणसंमतैः ॥ ३८ ॥  

चोदनार्थ उपेतव्यो नोभयं यत्नगौरवात् ।  
पदार्थानां प्रसिद्धत्वाद्व्याख्येयं नावशिष्यते ॥ ३९ ॥  

एवंशब्दादिको ग्रन्थः पक्षे चास्मिन् समर्थ्यते ।  
पदच्छेदाद्यभावेन प्रत्याख्यानमतिस्त्वि/?/यम् ॥ ४० ॥  

ननु “नाध्याहारादिभिरेषाम्” इति न सूत्राणां सर्वनामार्थता, “सूत्रेषु”
इति पदविशेषणत्वेनोपात्तत्वात्; अतः कथं निवृत्तिः सूत्रसंश्रयेत्याशङ्क्याह—
**अध्याहारस्येति** । निषेध्यानामध्याहारादीनां साक्षात् पारम्पर्येण वा वाक्य एव
सम्भवादित्यर्थः ॥



भाष्यगतस्त्वेवशब्दोऽल्पाभिप्रायेणैतस्मिन् पक्ष इत्याह—**एवशब्द**
इत्यर्धेन । प्रसिद्ध एवायमर्थः, किमनेनेति चोद्यम्—**प्रसिद्धत्वादवाच्यं चेदिति;**
प्रमाणान्तरवतामेवायमर्थः पौरुषेयवाक्यानामिति परिहारः—**न दोषः/?/** पुङ्गि-
रामयमिति ॥



यो व्याख्याङ्गत्वाभिमानादध्याहारादि कल्पयितुमारभते, तस्य वानेन
निषेध इत्याह—**व्याख्याङ्गत्वाभिमानेनेति** ॥

[^1_pg012]: वोच्यते. मा.

<pb n="012"/>

व्र/?/वीत्येव हि सूत्रार्थमतिरिक्तादि [^1_pg013]चेक्षते ।  
नन्वशक्तमिदं सूत्रं सम्यक् सूत्रितमित्यपि ॥ ४१ ॥  

सूत्रे चागमकत्वादि प्रत्याख्याने विरुध्यते ।  
न चोपायानभिज्ञेन शक्योपेयावधारणा ॥ ४२ ॥  

नान्यतो वेदविद्भ्यश्च सूत्रवृत्तिक्रियेष्यते ।  
प्रत्याख्यानस्य हेतुश्च पदार्थानां प्रसिद्धता ॥ ४३ ॥  

योक्ता [^2_pg013]सा वेदवाक्यानां तुल्यार्थत्वान्निवारयेत् ।  
वाक्यार्थे तत्र सन्देहाद्व्याख्यानं चेत् प्रवर्तते ॥ ४४ ॥  

सूत्रेष्वपि समानत्वात् प्रत्याख्यानं न युज्यते ।  
न व्याख्यातव्यमित्येवं प्रत्याख्याने च सिध्यति ॥ ४५ ॥  

उपालम्भपक्षं गृह्णाति—**वृत्त्यन्तरेष्विति** ॥ उपालम्भं दर्शयति—**अथात इति** ॥



उपालम्भपक्षे भाष्यं योजयति—**प्रसिद्धहानिरि**त्यादिना श्लोकद्वयेन ॥



प्रत्याख्यानपक्षं गृह्णाति—**न व्याख्यास्यतीति** ॥



अत्रैव कारणमाह—**प्रयास** इति त्रिपाद्या । लोकप्रसिद्धपदार्थैरेभिर्वेद-
वाक्यानि व्याख्येयानीत्याह—**एभिरि**त्यादिना **यत्नगौरवादि**त्यन्तेन ॥



ननु वेदवाक्यवत् सूत्राण्यपि व्याख्येयानि, अन्यथा अनवगतार्थैर्वेद-
वाक्यानि न व्याख्यायन्त इत्याशङ्क्याह—**पदार्थानामि**त्यर्धेन ॥



एवं यत्नगौरवशब्दौ तस्मिन् पक्षे समञ्जसौ, वेदवाक्यव्याख्यानमात्र-
करणादित्याह—**एवंशब्दादिक** इत्यर्धेन ॥



प्रत्याख्यानपक्षं तावद्दूषयति भाविसूत्रव्याख्यानविरोधेन कारिकाद्वयेन—
**पदच्छेदाद्यभावेनेति** ॥ उपायत्वादित्यस्य प्रत्याख्यानहेतोर्विरुद्धतामाह—<q>न
चोपायानभिज्ञेने</q>त्यर्धेन ॥



ये तु विनैव सूत्रं वेदार्थं विजानन्ति, तान् प्रति सूत्रमेव नारब्धव्यमित्याह—
**नान्यत** इत्यर्धेन ॥ इदानीं प्रसिद्धपदार्थकत्वादित्यस्य प्रत्याख्यानहेतोरिष्टविघात-
कृल्लक्षणविरुद्धतामाह—**प्रत्याख्यानस्येति** ।

[^1_pg013]: चेष्यते. चौ. मु. पेक्षते. मा.

[^2_pg013]: सापद. चौ. मु.

<pb n="013"/>

दुष्टव्याख्यानिषेधेन तदपेता न वार्यते ।  
अस्य दृष्टविरुद्धत्वात् फल्गुत्वाच्चापि पूर्वयोः ॥ ४६ ॥  

मध्यमे [^1_pg014]चातिदौर्बल्यात् परिसंख्यैव युज्यते ।  
वैदिकं जैमिनीयं च यत्र वाक्यं विरुध्यते ॥ ४७ ॥  

यथाश्रुतगृहीतेऽर्थे तत्रेदमुपदिश्यते ।  
अध्याहारादिभिः सूत्रं वैदिकं तु यथाश्रुतम् ॥ ४८ ॥  

नेयं विरोधेऽन्योन्यस्य वैदिकानां भवन्तु ते ।  
यथा धर्मावबोधस्य प्रमाणं वैदिकं वचः ॥ ४९ ॥  

तदर्थनिर्णये हेतुर्जै/?/मिनीयं तथैव नः ।  
वाक्यसामर्थ्यतुल्यत्वात्तथा पदतदर्थयोः ॥ ५० ॥  

अध्याहारादि[^2_pg014]निर्मुक्ता व्याख्या सर्वत्र युज्यते ।  
असम्भवादवश्यं या विरोधेऽन्यतरस्य तु ॥ ५१ ॥  

वेदवाक्यार्थसन्देहप्रयुक्तं व्याख्यानं सूत्रेष्वपि समानमित्याह—**वाक्यार्थ**
इति । अपि च दुष्टव्याख्याननिषेधेन तदपेताश्रितैव भाष्यकारेण व्याख्या,
येनैवमाह — “नाध्याहारादिभिरेषां परिकल्पनीयोऽर्थः” इति । इतरथा
ह्येवमव[^3_pg014]क्ष्यत्—लौकिकार्थत्वेन सूत्राणि व्याख्यातव्यानीत्याह—<q>न व्याख्या-
तव्यमिति</q> ॥



दूषितं पक्षमुपसंहरन् पूर्वयोः फल्गुत्वं मध्यमे चातिदौर्बल्यं वदन् परि-
संख्यापक्षं गृह्णाति—**अस्य दृष्टविरुद्धत्वादिति** ।



प्राप्त एव [^4_pg014]अविरोधे लौकिकार्थग्रहणे, ‘वेदवाक्याविरोधस्य सति सम्भवे
लौकिकार्थग्रहणं कर्तव्यम्’ इति पुनरुच्यमानम् ‘वेद[^5_pg014]वाक्यविरोधे न’
इत्यन्यनिवृत्ति[^6_pg014]फलं भवतीति कारिकाद्वयेन परिसंख्याफलस्य विषयमाह—
**वैदिकमि**त्यादिना **नेयमि**त्यन्तेन । यत्र तु वेदवाक्यगत एवोपक्रमोपसंहारयो-
र्विरोधः तत्र प्रतिग्राहयेदिति विकल्पितमेवेत्याह—**विरोधेऽन्योन्यस्येति** ॥

[^1_pg014]: चातिदौर्जन्यात्. चौ. मु.

[^2_pg014]: रादिभिःमुक्ता. चौ. मु.

[^3_pg014]: मवोचत्. मा.

[^4_pg014]: विरोधे. मा.

[^5_pg014]: वाक्याविरोधे. मा.

[^6_pg014]: वृत्तिः फलं. मा.

<pb n="014"/>

अन्याय्यकल्पना सापि विकल्पेन प्रसज्यते ।  
प्राथम्येनावरुद्धत्वादुपाय[^1_pg015]वशतोऽथवा ॥ ५२ ॥  

यथाश्रुतेन सूत्रेण न्याय्यां बाधेत चोदनाम् ।  
तेन वेदा[^2_pg015]विरोधस्य सति सम्भव इत्ययम् ॥ ५३ ॥  

विधीयतेऽर्थः शेषं तु यथाप्राप्तमनूद्यते ।  
शेषभाजां भवेल्लोप इत्यध्याहारकल्पना ॥ ५४ ॥  

विप्रकर्षात् पशोश्चेति विभक्तिः [^3_pg015]परिणम्यते ।  
पदेन व्यवधानं तु लोके सन्नियमादिति ॥ ५५ ॥  

सूत्रेण व्यवधानं[^4_pg015] च पानव्यापदि कल्पितम् ।  
पशुसामान्यविध्यादौ सूत्रमेवान्यथा कृतम् ॥ ५६ ॥  

अग्नयश्च स्वकालत्वाद्देयधर्मापयातनम् ।  

[^5_pg015]व्याख्यातं वाक्यभेदेन गुणकल्पास्त्वमी कृताः ॥ ५७ ॥  

ननु च तत्र चान्यत्र च प्राप्तौ परिसंख्या भवति, न च विरोधे
लौकिकार्थग्रहणं सूत्रेषु प्राप्तमित्याशङ्क्य अविरोधवत् विरोधेऽपि परिसंख्यासमर्थनार्थं
प्राप्तिं कारिकाद्वयेनाह—**यथा धर्मावबोधस्येति** ॥



तत्र विरोधे सति द्वयोर्यथाश्रुतग्रहणासम्भवात् पक्षे प्राप्तिरित्याह—
**असम्भवादिति** ॥



वेदवाक्यार्थप्रतिपत्तावुपायत्वेन प्रथमं प्रतीयमानत्वाद्विरोध एव नास्तीति
तत्तावद्यथाश्रुतमेव नित्यं गृह्यते, तस्मिंस्तु यथाश्रुते गृहीते वेदवाक्यमुपलभ्यमानं
पूर्वसूत्रगृहीतार्थविरुद्धत्वादयथार्थतां प्रतिपद्यत इति सिद्धा तत्र चान्यत्र च प्राप्ति-
रित्याह—**प्राथम्येनेति** ॥



अतो भवति परिसंख्येत्याह—**तेन वेदाविरोधस्येति** । “लोके”
इत्यादिभाष्यसंकीर्तनं सर्वं प्रमाणान्तरसिद्धमेवानूद्य ‘वेदाविरोधस्य सति सम्भवे’
इत्येतावन्मात्रं विधीयत इत्यर्थः

[^1_pg015]: वशगोऽथवा मा.

[^2_pg015]: वेदाविरुद्धस्य. चौ. मु.

[^3_pg015]: परिणंस्यते. मा.

[^4_pg015]: धानं तु. चौ. मु.

[^5_pg015]: व्याख्यानं चौ. मु.

<pb n="015"/>

औत्पत्तिकस्तु गव्यस्य तथोष्णिक्ककुभोरपि ।  
दर्शनाच्च विशेषस्य तथाभ्युदय इत्यपि ॥ ५८ ॥  

सूत्रकारप्रशंसा वा लोक इत्यादिनोच्यते ।  
प्रसिद्धैरभिधानाद्धि न शिष्याः क्लेशिता यतः ॥ ५९ ॥  

भवितव्यं तु तेनेति प्रागस्मादेकवाक्यता ।  
वेदाध्ययनवाक्याद्वा तेनाथेत्यस्य दूषणम् ॥ ६० ॥  

प्रसिद्धार्थपदैः शक्यः सूत्रैर्वेदार्थनिर्णयः ।  
न च सोऽस्त्यथशब्दस्य विना ते पूर्वकर्मणा ॥ ६१ ॥  

[^1_pg016]प्रसिद्धार्थं पदं युक्तं तच्च नास्तीति दूषणम् ।  
प्रसिद्धोऽप्यथशब्दादेः किं पदार्थोऽत्र वर्ण्यते ॥ ६२ ॥  

इदानीं विरोधेऽध्याहारविपरिणामव्यवहितकल्पनावाक्यभेदगुणकल्पनाना-
मुदाहरणानि कारिकाचतुष्टयेनाह—**शेषभाजामि**त्यादिना सार्धेन ॥



प्रशंसापक्षं गृह्णाति—**सूत्रकारप्रशंसेति** ॥



एवमनुपासितगुरुव्याख्याविकल्पनाभिधानेन पारमार्थिकमथशब्ददूषणपक्षं
गृह्णाति; तत्रेयता भाष्यग्रन्थेनाथशब्दो दूष्यत इति [^2_pg016]विकल्पेनावधिद्वयमाह—
**भवितव्यमिति** । पूर्व एवात्रावधिरभिप्रेतः, “भवितव्यं तु तेन”—इत्यस्य
सिद्धान्तग्रन्थतयापि व्याख्यानात् ॥



अथायमभिप्रायः–आनन्तर्ये ह्ययमथशब्दो लोके प्रयुक्तः तच्च प्रतियोगि-
सापेक्षम्; वेदाध्ययनं चात्र प्रतियोगित्वेनाभिप्रेतम्; न च तत् सूत्र उपात्तम्;
नापि विध्याक्षेपलभ्यम्; अत्राध्ययनविधेरदृष्टार्थत्वेनानन्तरं विचारानाक्षेपकत्वा-
दित्याह सार्धेन श्लोकेन—**प्रसिद्धार्थपदैरिति** । “तत्र लोकेऽयम्” इत्यादि
भाष्यमथशब्दस्य दूषणपक्षे युज्यते, अनेनैवाथशब्ददूषणात् “न किञ्चिदिह
वृत्तमुपलभ्यते” इत्येवमन्तेन सर्वव्याख्यादिषु किमथशब्दोपवर्णनेनेति चोदयति—
**प्रसिद्ध** इत्यर्धेन ॥

[^1_pg016]: प्रसिद्धार्थपदैर्युक्तम्. मा.

[^2_pg016]: कल्पनाव मा.

<pb n="016"/>

प्रदर्शनार्थमित्येके केचिन्नानार्थ[^1_pg017]वादिनः ।  
समुदायादवच्छिद्य भवदासेन कल्पितात् ॥ ६३ ॥  

शक्तितोऽवयवं[^2_pg017] चैव वर्णयन्त्यष्टमादिवत् ।  
न चात्र चोदनाव्याख्या गौरवं तत्र चोदितम् ॥ ६४ ॥  

यद्वाक्षेपो यथोक्तस्य वृत्ताभावादसम्भवात् ।  
यदि लोकप्रसिद्धार्थग्रहणं क्रियते [^3_pg017]पदे ॥ ६५ ॥  

स नास्त्यत्राथशब्दस्येत्यध्याहारादिकल्पना ।  
वेदाध्ययनवृत्तत्वं स्नानस्योत्कर्षकल्पना ॥ ६६ ॥  

नाव्याख्यातेऽथशब्दार्थे ज्ञायते तेन वर्ण्यते ।  
अनर्थकेऽथवान्यार्थे प्रसिद्धिर्बाध्यते ध्रुवम् ॥ ६७ ॥  

तत्र सर्वव्याख्यायां पूर्वस्यैवोदाहरणमेतदिति योजयति—<q>प्रदर्शनार्थमित्येक
इति</q> । उपालम्भपक्षे योजयति—**केचिदि**त्यादिना **अष्टमादिवदि**त्यन्तेन ।
लोके ह्यथशब्दस्यैव केवलस्यानन्तर्यरूपोऽर्थः प्रसिद्धः, “अथ विशेषलक्षणम्”
इति वचनात्; नाथातःशब्दस्येत्यर्थः ॥ प्रत्याख्याने योजयति—**न चात्रे**त्यर्धेन ।
गौरवभयात् प्रत्याख्यानम्, चोदनाव्याख्यायां तु तदित्यर्थः ॥



सांप्रतमथशब्दाक्षेपपक्षं प्रकारान्तरेण योजयितुमाह—**यद्वेति** सार्धेन
श्लोकेन । पूर्वव्याख्यायां हि “भवितव्यं तु तेन” इति प्रागस्मात् सकलमिदं
पूर्वपक्षभाष्यम्; इदानीं तु **“लोक”** इत्यादि **“गौरव”** पर्यन्तं सिद्धान्तभाष्यम्,
अध्ययनविध्याक्षिप्ततया विचारस्याध्ययनं प्रत्यानन्तर्यसम्भवेनाथशब्दस्य लौकिकार्थ-
ग्रहणोपपत्तेः । “तत्र लोकेऽयम्” इत्यादि, “न हि किञ्चिदिह वृत्तमुपलभ्यते”
इत्येवमन्तमध्ययनविधेरदृष्टार्थतया विध्यनाक्षेपाभिप्रायेण पूर्वपक्षभाष्यमिति
सिद्धान्तोपक्रममिदमधिकरणम् ॥



इदानीमाक्षेपपूर्वकमथशब्दोपवर्णने प्रयोजनमाह—**वेदाध्ययनेति** । स्मृति-
मात्रप्राप्तस्नानबाधेनाध्ययनानन्तरं तद्धेतुकशास्त्रारम्भकर्तव्यतायां प्रयोजनमस्य
दर्शयति ॥

[^1_pg017]: वाचिनः चौ. मु.

[^2_pg017]: यवस्यैव. मा.

[^3_pg017]: पदैः मा.

<pb n="017"/>

[^1_pg018]तस्माच्छ्रुतार्थसिद्ध्यर्थं वृत्तं किमपि गम्यते ।  
विशिष्टलिङ्गविज्ञानाद्विशिष्टे लिङ्गिनीक्षिते ॥ ६८ ॥  

सूत्रेणासम्भवं मत्वा नैतदित्यब्रवीत् परः ।  
आनन्तर्योपदेशेन तद्दृष्टार्थतयापि च ॥ ६९ ॥  

वेदाध्ययनमाक्षिप्तं किमसूत्रितचोदना ।  
येन वृत्तेन जिज्ञासा विना नैवोपपद्यते ॥ ७० ॥  

तदानन्तर्यमुक्तं हि दृष्टार्थमवकल्पते ।  
क्रियमाणापि[^2_pg018] जिज्ञासा नियमाद्यस्य कस्यचित् ॥ ७१ ॥  

क्रियेतानन्तरैवेति व्यर्थं तदुपदेशनम् ।  
सङ्कल्पादिभिरप्येषा विना सत्यं न सिध्यति ॥ ७२ ॥  

साधारण्यात्तु तेऽप्यत्र नोपदेश्याः कथंचन ।  
तस्माद्धर्मबुभुत्सायामसाधारणकारणम् ॥ ७३ ॥  

“भवितव्यं तु तेन” इत्यादि सिद्धान्तभाष्यम्, तस्याभिप्रायमाह—
**अनर्थक** इति । श्रुतानन्तर्यान्यथानुपपत्त्या किमपि वृत्तं गम्यत इत्यर्तः ॥



इदमपरं सिद्धान्तभाष्यं वृत्तविशेषप्रतिपादकम् “तत्तु वेदाध्ययनम्”
इत्यादि; तदतिस्पष्टत्वान्न व्याख्यातम् । अत्र चोद्यभाष्यम् “नैतदेवम्,
अन्यस्यापि” इति; तस्यानुपपन्नतामशङ्क्योपपन्नतां दर्शयति—**विशिष्टलिङ्गेति** ॥



यद्यपि विध्याक्षिप्तविचारविशेषि[^3_pg018]तानन्तर्यरूपलिङ्गाद्विशिष्ट एव लिङ्गी
वेदाध्ययनाख्यः[^4_pg018] प्रतीयते, तथापि सूत्रेणायमंशो नोपात्त इति चोदयतीति
केचित् । तदनुपपन्नम्; विध्याक्षिप्तस्य हि विचारस्यानन्तर्योपदेशात् तस्य
दृष्टार्थत्वाद्वेदाध्ययनमाक्षिप्तमेवेत्याह—**आनन्तर्योपदेशेनेति** ।



एतदेव युक्तिद्वयं कारिकाद्वयेन विवृणोति—**येन वृत्तेने**त्यादिना ॥



यद्यपि सङ्कल्पं विना नोपपद्यते, तथापि सर्वक्रियासाधारणत्वेन तं
प्रत्यानन्तर्यमनुपदेश्यमेव, प्राप्तत्वादित्याह **सङ्कल्पादिभिरिति** ॥ उपसंहरति—
**तस्मादिति** ॥


<pb n="018"/>

निर्वृत्तं सूत्रकारेष्टं तच्च नाध्ययनादृते ।  
अन्यस्यापीत्यनेनैव वेदपाठे[^1_pg019]ऽवबाधिते ॥ ७४ ॥  

प्रागपींति न वक्तव्यं तत्राप्यन्यस्य सम्भवात् ।  
पूर्वेणैव[^2_pg019] च लब्धेऽर्थे तादृशीं त्वित्यनेन किम् ॥ ७५ ॥  

वक्ष्यमाणमनालोच्य संभवेत् परिचोदना ।  
न तावत् साध्यतेऽद्यापि चोदना धर्मसाधनम् ॥ ७६ ॥  

इह वा कानि वाक्यानि विवरिष्यति जैमिनिः ।  

[^3_pg019]धर्ममात्राभिधानाद्धि बुद्धादिवचनान्यपि ॥ ७७ ॥  

पठित्वा धर्मजिज्ञासेत्यन्यस्यापीति [^4_pg019]चोद्यते ।  
यद्वा भवतु नामेदृक् सूत्रं वेदमधीत्य [^5_pg019]च ॥ ७८ ॥  

पूर्वचोद्य एवान्तर्गतत्वादिदमपि चोद्यभाष्यम्—“प्रागपि च वेदाध्ययनात्”
इत्यनुपपन्नमेवेत्याह—**अन्यस्यापीति** ॥



इदमपरं सिद्धान्तभाष्यम्—“तादृशीं तु” इति, “तत्तु वेदाध्ययनम्”
इत्यनेन पुनरुक्तत्वादनुपपन्नमेवेत्याह—**पूर्वेणैवे**त्यर्धेन ॥



एवमाक्षिप्ते सति “नैतदेवम्, अन्यस्यापि” इति परिचोदनां तावद्व्याचष्टे
**वक्ष्यमाणेति** सार्धेन कारिकाद्वयेन । अथशब्दो हि धर्मजिज्ञासामात्रस्य ताव-
दानन्तर्यं प्रतिपादयति; न च चोदनैकप्रमाणत्वं धर्मस्याद्यापि सिद्धम् । अतो
बुद्धवाक्याध्ययनानन्तरं धर्मजिज्ञासेत्यपि सूत्रार्थः संभवतीत्यभिप्रायः ॥



इदानीं परिचोदनाद्वयमप्यन्यथा व्याख्यास्यन्नाह—**यद्वा भवतु नामेदृक्**
सूत्रमित्यादिना श्लोकचतुष्टयेन । अयमभिप्रायः—भवतु नामाध्ययनविधेर्दृष्टार्थत्व-
पर्यालोचनया वेदमधीत्यानन्तरं धर्मजिज्ञासेत्येष सूत्रार्थः, तथापि चोद्यद्वयम्;
यतोऽधीत्यैव, अनन्तरमेवेति द्वयमत्र विवक्षितम्; न च तच्छक्यम्, “[^6_pg019]न चैतदेकं
वाक्यम्” इत्यादिभाष्यनिषिद्धवचनव्यक्तिद्वयपरिग्रहे वाक्यभेदप्रसङ्गात्; तत्र

[^1_pg019]: पाठे प्रबा. चौ. मु.

[^2_pg019]: व हि लब्धार्थे. चौ. मु.

[^3_pg019]: इदमर्धं नास्ति. मा.

[^4_pg019]: चोदना. चौ. मु.

[^5_pg019]: तु. चौ. मु.

[^6_pg019]: न ह्येत. चौ. मु.

<pb n="019"/>

जिज्ञासानन्तरं कार्येत्यत्रापि द्वयमीप्सितम् ।  
नानधीत्य न चाप्यन्यत् [^1_pg020]कृत्वेत्येवं न लभ्यते ॥ ७९ ॥  

वक्ष्यमाणवचोभङ्ग्योर्वाक्यभेदप्रसङ्गतः ।  
अधीत्यैवेति हि विधौ स्नानादेरप्यनन्तरा ॥ ८० ॥  

भवेद्धर्मस्य जिज्ञासा नानन्तर्यविधिस्तदा ।  
आनन्तर्यविधित्वे[^2_pg020] तु या वेदाध्ययने कृते ॥ ८१ ॥  

इत्येवमनुवादत्वात् प्रागप्येषा प्रसज्यते ।  
बुद्धवाक्यादिपाठस्य तादृशीं त्वित्यपाक्रिया ॥ ८२ ॥  

प्रागपीति च चोद्यस्य सामर्थ्याद्वेदलाभतः ।  
नैवैतयोर्वचोभङ्ग्योरेकोऽ[^3_pg020]प्यर्थो विधीयते ॥ ८३ ॥  

अधीत्यैवेत्येतस्मिंस्तात्पर्येऽप्यन्यस्यापि स्नानादेरनन्तरं प्राप्नोति, आनन्तर्यस्याविहि-
तत्वात्; अथानन्तरमेवेत्येष सूत्रार्थः, तत्राप्यधीत्यैवेत्येतस्याविहितत्वात् “प्रागपि
वेदाध्ययनात्” इति चोद्यम् । एवं गते “तादृशीं तु” इति सिद्धान्तभाष्यमाक्षिप्तं
व्याचष्टे—**बुद्धवाक्ये**त्यर्धेन । यदि तावद्वक्ष्यमाणमनालोच्य “नैतदेवम्,
अन्यस्यापि” इति चोद्यम, तदा वक्ष्यमाणपर्यालोचनया परिहारः । तदुक्तम्—
“वेदवाक्यानामनेकविधो विचार इह वर्तिष्यते” इति । अथ वचनव्यक्तिद्वया-
सम्भवेनान्यतरवचनव्यक्तिपरिग्रहाभिप्रायेण चोद्यद्वयम्, तत्रापि “अपि च, नैव
वयमिह” इत्यादिना “[^4_pg020]एवमर्थोऽयमुपदेशः” इत्येवमन्तेन अथशब्दार्थविधान-
वचनव्यक्तिपक्षं गृह्णाति भाष्यकारः ॥



यत्त्वेतस्मिन् पक्षेऽधीत्यैवेत्यस्याविहितत्वात् “प्रागपि च वेदाध्ययनात्”
इति चोदितम्, तत्परिहारेऽपि “तादृशीं तु” इति भाष्यं योजयति—<q>प्रागपीति
च चोद्यस्येति</q> । अध्ययनविधिदृष्टार्थत्वेन हि तद्विधिप्रयुक्तस्य विचारस्याध्ययनात्
पूर्वं प्रयोजकाभावेन कुतः प्रसक्तिरित्याह—**सामर्थ्याद्वेदलाभत इति** ॥



इदानीं तीर्थान्तरव्याख्यानमुपन्यस्यति स्मास्यैव भाष्यस्य—**नैवैतयोरिति**
त्रिपाद्या । नाथशब्दार्थस्य विधानम्, नानधितवेदस्य प्रतिषेधकमेव तु सूत्रमिति

[^1_pg020]: कृत्वेत्येतन्न. चौ. मु.

[^2_pg020]: न्तर्यविधाने. चौ. मु.

[^3_pg020]: प्यर्थोऽभि. मा.

[^4_pg020]: एवमर्थ उपदेश मा

<pb n="020"/>

अपिचेत्यादिकेनोक्तं किन्त्वित्येतद्विधीयते ।  
आनन्तर्यं [^1_pg021]परस्ताच्च नापि शिंष्म इतीह तु ॥ ८४ ॥  

केचिदध्याहरन्त्यस्य सूत्रस्यान्यपरत्वतः ।  
न वार्यतेऽनधीतत्वं नानन्तर्यं विधीयते ॥ ८५ ॥  

सामर्थ्यासिद्ध्यदृष्टार्थप्रसङ्गात्तेन लक्षणा ।  
आनन्तर्यवचोव्यक्तिराश्रितैवात्र लक्ष्यते ॥ ८६ ॥  

श्रुतार्थं[^2_pg021] तु परित्यज्य लक्षणार्थो विधीयते ।  
प्रतीता धर्मजिज्ञासा वेदाध्यायादनन्तरा ॥ ८७ ॥  

“अपि च, नैवमिह” इत्यादिना भाष्येणोक्तम् । किं तर्हि विधीयत इत्याह—
**किन्त्वित्येतद्विधीयत इति** । “किंतु अधीते वेदे द्वयमापतति” इत्यस्यार्थः ।
स्मृतिप्राप्तगुरुकुलनिवृत्तिव्यावृत्तिर्विधीयत इत्यर्थः ॥



ननु चानधीतवेदस्य प्रतिषेधनिरासपरमिदं भाष्यम् “अपि च, नैव
वयमिह” इत्यादि, नाथशब्दार्थविधिनिरासपरम्; अत आह—<q>आनन्तर्य-
मित्याद्यध्याहर</q>न्त्यन्तेन । यद्यपि च ‘नापि परस्तादानन्तर्यं शिंष्मः’ इति न
श्रूयते, तथाप्यध्याह्रियते । अध्याहारे कारणमाह—**अस्य सूत्रस्यान्यपरत्वत**
इति । गुरुकुलनिवृत्तिव्यावृत्तिपरत्वेन सूत्रस्यान्यपरत्वादिति ॥



इदानीं तत्पक्षोक्त एव[^3_pg021] प्रतिज्ञाद्वये यथासंख्येन हेतुद्वयमाह—**न वार्यत**
इति ।



अध्ययनविधिप्रयुक्तस्य विचारस्याध्ययनात् प्राक् प्रयोजनाभावेनाप्रसक्त-
प्रतिषेधानर्थक्यादविधिः; गुरुकुलनिवृत्तिव्यावृत्तिव्यतिरेकेण चानन्तर्यविधानेऽ-
दृष्टार्थत्वप्रसङ्गाल्लाक्षणिकार्थो गुरुकुलनिवृत्तिर्विधीयत इत्यर्थः ।



तद्दूषयति—**आनन्तर्येति** । त्वयाप्यथशब्दस्यार्थविधानमङ्गीकृतमेवा-
दृष्टाथत्वभयेन; अभिधेयाविनाभूतो लाक्षणिकोऽर्थो गुरुकुलान्निवृत्तिव्यावृत्तिर्विधीयत
इत्यभ्युपगमात् ॥

[^1_pg021]: पुरस्ताच्च. चौ. मु. पर. रत्नाकरे.

[^2_pg021]: र्थन्त्वपरि. चौ. मु. रत्नाकरसम्मतश्च.

[^3_pg021]: दानीमक्षतोक्तमेव. मा.

<pb n="021"/>

तत्कालस्यावरुद्धत्वात् स्नानाभावं हि लक्षयेत् ।  
विरोधो युगपत्प्राप्तेर्दौर्बल्यं वेदबाधनात् ॥ ८८ ॥  

स्नानस्य तेन बाधः स्याद्धर्मजिज्ञासया बलात् ।  
दृष्टार्थत्वादिसंयुक्तं वाक्यं लक्षणया त्विति ॥ ८९ ॥  

पुनरुक्त्या गतार्थत्वात्त्यक्तं कैश्चित्तदुच्यते ।  
यद्यप्यस्य भवेद्वाच्यमानन्तर्यमसंशयम् ॥ ९० ॥  

तथापि पूर्वतामात्रं ल/?/दविरोधतः ।  
ग्रन्थग्रहणमात्रे च कृते स्नानं विरुध्यते ॥ ९१ ॥  

कथं पुनरशब्दो गुरुकुलनिवृत्तिव्यावृत्तिं लक्षयतीत्यत्राह—**प्रतीतेति** ।
अध्ययनविधिनाध्ययनान्तरमाक्षिप्तो हि विचारो गुरुकुलनिवृत्तिव्यावृत्तिं लक्ष-
यतीत्यर्थः । “यद्येवम्” इत्यादि पूर्वपक्षभाष्यं स्मृतिप्राप्तस्नानबाधेनानन्तरं
धर्मजिज्ञासाक्षेपमाक्षिपति, तदपि स्पष्टत्वान्न व्याख्यातम् ॥



“तदुच्यते” इत्यादि सिद्धान्तभाष्यं व्याचष्टे—**विरोध इति** । प्रयोग-
वचनचोदिताङ्गप्रधानयौगपद्येनाध्ययनविधिविरोधात् “वेदमधीत्य स्नायात्” इत्यस्य
बाधः । उक्तं च—“अङ्गप्रधानवत्यां भावनायां युगपत् पुरुषनियोगः” इति ॥



“न च अधीतवेदस्य” इत्यपरं सिद्धान्तभाष्यं विरोधाभावमाह, क्त्वाप्रत्य-
येनानन्तर्यस्यानभिहितत्वात्, “समानकर्तृकयोः पूर्वकाले” इति स्मरणात् ।
तदनिस्पष्टत्वान्न व्याख्यातम् । दृष्टार्थता चाध्ययनस्यानन्तर्ये व्याहन्येत, लक्षणया

[^1_pg022]त्वेषोऽर्थः स्यात्” इति च भाष्यद्वयम् । तत्राद्यम् “वेदमर्थवन्तं सन्तमनर्थकम्”
इत्यनेन पुनरुक्तम्; उपरितनं चाविज्ञायमानार्थत्वेन त्यक्तं कैश्चिदित्याह—
**दृष्टार्थत्वादीति** ॥



तदेतद्भाष्यद्वयमपि समर्थयितुमाह—**यद्यपीति** । यद्यपि क्त्वाप्रत्ययस्या-
नन्तर्यमर्थः, तथाप्यध्ययनविधिविरोधपरिहाराय पूर्वकालमात्रं प्रतिपादयतीत्यर्थः ।
लक्षणा चात्रोभयक्रियाविनाभू[^2_pg022]तक्त्वेतिप्रत्यायार्थैकदेशवृत्तिरभिप्रेता ॥



इदानीमात्मीयमविरोधप्रकारं दर्शयितुमाह—**ग्रन्थग्रहणमात्र** इति । “इण्
गतौ” इत्यस्येदं रूपमिति यावत् ।

[^1_pg022]: त्वेषोऽर्थो न स्यादिति न भाष्यं. मा.

[^2_pg022]: भूतत्वेतिप्र........र्थैक. मा.

<pb n="022"/>

अधीत्येत्यधिगम्येति व्याख्याने त्वविरोधिता ।  
यस्त्वेवमविरोधित्वं कुर्वन्नाप्लवनं वदेत् ॥ ९२ ॥  

अदृष्टायाथवाप्यन्यं[^1_pg023] संस्कारं तस्य चोत्तरम् ।  
इहास्नानादिनियमो यः कृतो ब्रह्मचारिणः ॥ ९३ ॥  

अवधित्वमनाश्रित्य सोऽवसानमपेक्षते ।  
ततोऽपेक्षावशात् स्नानमस्नानादिनिवर्तनम् ॥ ९४ ॥  

विरोधसाहचर्याभ्यां दृष्टार्थत्वेन लक्षयेत् ।  
तस्मादध्ययनस्नानजिज्ञासाक्रमवाचिनाम् ॥ ९५ ॥  

दृष्टार्थत्वाय शब्दानामेवं व्याख्येयमाश्रिता ।  
स्नात्वा जिज्ञासमानोऽपि ननु वेदं न बाधते ॥ ९६ ॥  

“न चेदं स्नानमदृष्टार्थम्” इत्यादिभाष्यं स्मृत्यर्थव्याख्यानपरम्;
तस्यार्थमाह—**यस्त्वेवमिति** । यस्तु विरोधपरिहाराय आप्लवनं स्मृत्यर्थं ब्रूयात्
अन्यं वा कथञ्चिददृष्टार्थसंस्कारम्, तस्योत्तरम्—“न चेदम्” इति भाष्येण ॥



कः पुनरस्याः स्मृतेरर्थ इत्याह—**इहास्नानादिनियम** इत्यादिना
श्लोकद्वयेन । ये ह्यस्नानादिगुरुकुलवासादयो ब्रह्मचारिधर्मत्वेन व्रतक्रमे नियमाः
श्रूयन्ते, तेषां निरवधिकानामवध्यपेक्षायामवधिप्रतिपादिकेयं स्मृतिः—“वेदमधीत्य
स्नायात्” अस्नानादीन्न कुर्यात्—इति ह्यविरोधादस्नानं तत्सहचरितत्वाच्च
गुरुकुलवासादीन् लक्षणया निवर्तयति । एवमपेक्षितार्थविधानाद्दृष्टार्थत्वं स्मृत्यर्थस्य
आप्लवनविधाने त्वदृष्टता ॥



इदानीमादित एवारभ्य प्रकरणार्थमुपसंहरति—**तस्मादिति** । जिज्ञासाक्रम-
वाचिनोऽथशब्दस्य यद्गुरुकुलनिवृत्तिव्यावृ[^2_pg023]त्तिपरत्वं व्याख्यातम्, आप्लवनस्नानवा-
चिनश्च स्नायादित्येतस्य यद्ब्रम्हचारिनियमावधिप्रतिपादनपरत्वं व्याख्यातम्,
“स्वाध्यायोऽध्येतव्यः” इत्यस्य च दृष्टार्थत्वम्, तदेतेषां दृष्टार्थत्वायेत्यर्थः ॥



भवतु गुरुकुलनिवृत्तिरेव स्मृत्यर्थः, तथापि तदुत्तरकालमध्ययनविध्याक्षिप्तस्य
विचारस्य करणान्नैव विरोध इति चोदयति—**स्नात्वेति** त्रिपाद्या ।

[^1_pg023]: न्यः संस्कारस्तस्य चौ. मु.

[^2_pg023]: omitted व्यावृत्ति. मा.

<pb n="023"/>

तेनावि[^1_pg024]रोधिता तस्येत्येवं वदत उत्तरम् ।  
यथैवाध्ययनात् स्नानं स्मर्यते समनन्तरम् ॥ ९७ ॥  

तथा ततः परोऽप्यन्यः पदार्थोऽन्यस्ततः परः ।  
ततश्चावश्यकर्तव्ये बाधे स्मार्तस्य कस्यचित् ॥ ९८ ॥  

योग्यत्वादागते काले प्राथम्यात् स्नानबाधनम् ।  
सोऽयं पाठक्रमस्यार्थाद्बाध इत्यवगम्यते ॥ ९९ ॥  

गुणप्रधानयोर्वापि विरोधाद्गुणबाधनम् ।  
स्नानोपलक्षिता चात्र निवत्तिर्गुरुवेश्मनः ॥ १०० ॥  

विरोधित्वेन बाध्येत न तु मध्वादिभक्षणम् ।  
तस्माद्गुरुकुले तिष्ठन् मधुमांसाद्यवर्जयन् ॥ १०१ ॥  

जिज्ञासेताविरुद्धत्वाद्धर्ममित्यवगम्यते ।  
गुरुगेहनिवृत्त्यंशो [^2_pg024]यावन्न च समाप्यते ॥ १०२ ॥  

अत्र परिहारमाह—**एवं वदत** इत्यादिना सपादेन श्लोकद्वयेन ।
तत्रैवं तावदुक्तमेव—गुरुकुलनिवृत्तेर्बाधकारणं “स्वाध्यायोऽध्येतव्यः” इति ।
करणेतिकर्तव्यतयोर्यौगपद्यविधानेन विरोधात् । इदानीमिदमुच्यते—स्मार्तपदार्थ-
मबाधित्वैतस्याभिनिवेश एव नास्ति; तद्वरं तत्कालप्रतिपक्षत्वेन विरोधाद्गुरुकुल-
निवृत्तिमेव बाधत इति श्लोकद्वयस्यार्थतात्पर्यम् ॥



युक्तं चौतत्, पाठक्रमस्यार्थेन बाध्यस्याभ्युपगमात्; क्रमपदार्थविरोधे
वा क्रमस्य बाध इत्याह—**सोऽयमिति** ॥



स चायं विरोधकारणको बाधः स्मृत्यर्थैकदेशस्य गुरुकुलनिवृत्तेः, न
समस्तस्येत्याह—**स्नानोपलक्षितेति** ॥



स्वाध्यायाध्ययनविधेः “वेदमधीत्य स्नायात्” इति स्मृतेश्चार्थं व्याख्या-
याधुनानुष्ठानक्रममाह—**तस्मादिति** ॥



नन्वेवं सति मधुभक्षणवत् दारसङ्ग्रहोऽपि विरोधाभावात् प्राप्नोतीत्या-
शङ्क्याह—**गुरुगेहेति** । सकलब्रह्मचारिधर्मनिवृत्तौ सत्यां स्नातको भवति;

[^1_pg024]: रोधि शास्त्रं स्यादेवम्. मा.

[^2_pg024]: यावच्च न. चौ. मु.

<pb n="024"/>

तावत् सकलवाचित्वान्न स्नानं पर्यवस्यति ।  
गुरुगेहादनावृत्तः स्नातको[^1_pg025] न हि कथ्यते ॥ १०३ ॥  

तत्परत्वविधानाच्च न तावद्दारसङ्ग्रहः ।  
व्याख्याय कीर्तिता चात्र स्नायादिति पुनः स्मृतिः ॥ १०४ ॥  

समावर्तिष्ट मेत्यादि स्मृतेर्यद्यप्यनन्तरम् ।  
विपरीतार्थमित्यस्मात्तद्वाक्यादपनीयते ॥ १०५ ॥  

अथशब्देन यो बाधः पुरस्तादुपवर्णितः ।  
तन्मात्रस्यैव बाधोऽत्र दृष्टा[^2_pg025]र्थत्वेन दर्शितः ॥ १०६ ॥  

स्मृतिप्राप्तमिदानीं तु मधुमांसाद्यवर्जनम् ।  
प्रतिषेधन्नदृष्टार्थं सूत्रकारो न शोभते ॥ १०७ ॥  

निवृत्त्य [^3_pg025]गुरुवासाच्च जिज्ञासोर्यः पुनर्भवेत् ।  
प्रवेशः सोऽप्यदृष्टार्थ इति नैवेह[^4_pg025] संस्थितिः ॥ १०८ ॥  

स्नातकस्य च दारसङ्ग्रहः स्मर्यते—“स्नात्वा भार्यामधिगच्छेत्” इति । एतदेव
विवृणोति—**गुरुगेहादिति** ॥



इदमपरं भाष्यद्वयम्—“वेदमधीत्य स्नायात्, गुरुकुलान्मा समावर्तिष्ट”[^5_pg025]
इति । तत्राद्यम् “एवं हि समामनन्ति—अधीत्य स्नायात्” इत्यनेन पुनरुक्तमा-
शङ्क्याह—**व्याख्याये**त्यर्धेन ॥



उपरितनं तु स्मृतिविपरीतार्थप्रतिपादकत्वेन विरुद्धतामाशङ्क्यापकृष्य
व्याख्येयमित्याह—**समावर्तिष्टेति** ॥



अथापकृष्य क्व प्रदेशे व्याख्येय इत्याह—**अथशब्देनेति** । योऽयमथ-
शब्देन स्मृत्यर्थबाध उक्तः, स दृष्टार्थत्वेन गुरुकुलनिवृत्त्यंशमात्रस्येत्यर्थः ॥



अविरुद्धानि तु मधुभक्षणादीनि बाधमानो निष्प्रमाणकत्वान्न शोभत
इत्याह—**स्मृतिप्राप्तमिति** ॥



“वेदमधीत्य स्नायात्” इत्यस्माद्गुरुकुलान्निवृत्तः “स्वाध्यायोऽध्येतव्यः”
इत्यस्माच्च पुनः प्रविश्य धर्मं जिज्ञासमानो विरोधाभावान्नैवं स्मृत्यर्थं बाधत

[^1_pg025]: तको हि न. चौ. मु.

[^2_pg025]: ष्टार्थत्वात्प्रद. चौ. मु.

[^3_pg025]: गुरुगेहाच्च जिज्ञासार्थः. चौ. मु.

[^4_pg025]: ह सूत्रितः चौ. मु.

[^5_pg025]: वर्तयेत्. मा.

<pb n="025"/>

निर्गमो हि कृतार्थस्य दृष्टार्थो गुरुवेश्मनः ।  
स्मर्यते तस्य नार्थः स्यादकृतार्थस्य निर्गमे[^1_pg026] ॥ १०९ ॥  

अथशब्दप्रसिद्ध्यैव वेदा[^2_pg026]ध्ययनहेतुता ।  
आनन्तर्योपदेशित्वादतःशब्देन किं पुनः ॥ ११० ॥  

योग्यत्वमथशब्देन यद्यपि प्रतिपाद्यते[^3_pg026] ।  
तदेव हेतुरत्रेति नातःशब्द विना[^4_pg026] भवेत् ॥ १११ ॥  

लक्षणं पुरुषस्यैव तदा तद्धि प्रसज्यते ।  
जिज्ञासायाश्च हेतुत्वे फलार्थित्वादि संभवेत् ॥ ११२ ॥  

इत्याशङ्क्याह—**निवृत्येति** द्वाभ्याम् । अध्ययनविधिविरोधात् स्मृतेरदृष्टार्थत्वान्नैव
निवर्तयतीति श्लोकद्वयस्यार्थः ॥



“अतःशब्दो वृत्तस्यापदेशको हेत्वर्थेन[^5_pg026]” इति भाष्यं अतःशब्देन
वेदाध्ययनस्य धर्मजिज्ञासां प्रति हेतुत्वमुक्तमित्येतत् प्रतिपादयति; तदाक्षिपन्नाह—
**अथशब्देति** । आनन्तर्योपदेशदृष्टार्थत्वाभ्यामथशब्देनैवाध्ययनस्य जिज्ञासां प्रति
हेतुत्वमुक्तम्, किमतःशब्देनेति । तदुक्तम्—“तत्तु वेदाध्ययनम्, तस्मिन् हि
सति सावकल्पते” इति । तद्व्याख्यातम्—



“आनन्तर्योपदेशेन तद्दृष्टार्थतयापि च” । इति ॥



एवमाक्षिप्ते सति अथातःशब्दयोर्विविक्तविषयप्रदर्शनपूर्वकं श्लोकद्वयेन
परिहारमाह—**योग्यत्वमि**त्यादिना । अयमभिप्रायः—“स्वाध्यायोऽध्येतव्यः”
इत्यध्य[^6_pg026]यनविधिरेवेतिकर्तव्यताभूतस्य धर्मविचारस्योत्पादकोऽनुष्ठापकश्च; तत्रो-
त्पत्तावथशब्देनाध्ययनस्य हेतुत्वमुक्तम् । प्रदर्शितं च “तस्मिन् हि सति सावकल्पते”
इत्यध्य[^6_pg026]यनविधिरेवेतिकर्तव्यताभूतस्य धर्मविचारस्योत्पादकोऽनुष्ठापकश्च; तत्रो-
त्पत्तावथशब्देनाध्ययनस्य हेतुत्वमुक्तम् । प्रदर्शितं च “तस्मिन् हि सति सावकल्पते”
इति । अतःशब्दोऽप्यध्ययनविधेरेव धर्मजिज्ञासां प्रत्यनुष्ठापकत्वलक्षणं प्रयोजक-
हेतुत्वमाह ॥



अकथ्यमाने तु धर्मजिज्ञासां प्रत्यध्ययनविधेरनुष्ठापकत्वे ‘अधीतवेदस्य
धर्मजिज्ञासायां योग्यता’ इत्येतावन्मात्रे कथ्यमानेऽथशब्देन, फलार्थिताप्यनुष्ठाप-
कत्वेनाशङ्क्येतेत्याह—**लक्षणं पुरुषस्यैवेति** ॥

[^1_pg026]: निर्गमः मा.

[^2_pg026]: दग्रहणहे चौ मु.

[^3_pg026]: पादितम् चौ. मु.

[^4_pg026]: शब्दाद्विना चौ. मु.

[^5_pg026]: हेत्वर्थः मा.

[^6_pg026]: यनविधेरेवेतिकर्तव्यभूतस्य धर्मविचार. ...ष्ठापकश्चविषया...स्य हेतु मा.

<pb n="026"/>

अतःशब्दगृहीतं वा तत्राध्ययनमाश्रितम् ।  
हेतावकथ्यमाने हि मङ्गलाद्यप्यसौ वदेत् ॥ ११३ ॥  

स्नानबाधंस्य वा हेतुरत इत्युच्यते पुनः ।  
योग्यस्याधितवेदत्वान्नावस्थातुं हि लभ्यते ॥ ११४ ॥  

सन्वाच्येच्छान्तरं कर्म ज्ञानं व्याप्नोति तावता ।  
ज्ञानोपसर्जना सैव न तु विध्यादि गम्यते ॥ ११५ ॥  

इषेस्तु कर्म [^1_pg027]बाह्यं साद्धर्मः सा वाथवा द्वयम् ।  
समानकर्तृकत्वं तु तुमुनोक्तं लिङा विधिः ॥ ११६ ॥  

एवं विषयनानात्वान्न क्वचित् पुनरुक्तता ।  
सूत्रितेच्छाभिनिर्वृत्त्यै द्वितीयेच्छात्र दर्शिता ॥ ११७ ॥  

व्याख्यानान्तरमाह—**अतःशब्दगृहीतं वेति** । आनन्तर्यप्रतिपादनेनाथ-
शब्दो वेदग्रहणस्य हेतुत्वमाक्षिपति; हेतुप्रतिपादकातःशब्दसहितश्चाथशब्द
आनन्तर्यं प्रतिपादयति; विना तु तेन मङ्गलार्थताप्याशङ्क्येतेत्यर्थः ॥



व्याख्यानान्तरमाह—**स्नानबाधस्येति** । भवतु नामाध्ययनादुत्तरकालमध्य
यनविधिप्रयुक्तो यो विचारः; अनन्तरमेव तु स्मृत्यर्थबाधेन स कर्तव्य इत्यत्र किं
प्रमाणमित्याशङ्क्य प्रयोगवचनचोदितयौगपद्यपर्यालोचनयाध्ययनस्यैव स्नानबाधं
प्रत्ययमथशब्दो हेतुत्वमाह ‘अध्ययनविध्यनन्तरं न स्नानं कर्तव्यम्, तदाक्षिप्त-
विचारकरणविरोधात्’ इति ।



“धर्मं जिज्ञासितुमिच्छेत्” इति भाष्यम्; तत्र सनस्तुमुन इषेर्लिङश्च
समानार्थतां निरस्यन्नाह—**सन्वाच्येच्छान्तरं कर्मे**त्यादिना श्लोकद्वयेन सार्द्धेन ।
यद्यपि स्मरणात् सना धातुना तुमुना लिङा चेच्छोच्यते, तथापि विषयान्यत्वाद-
पौनरुक्त्यम्, प्रकृत्यर्थज्ञानकर्मिका हीच्छा सनोच्यते; इषिणा तु सन्वाच्येच्छा-
कर्मिका धर्मोभयकर्मिका वा, तुमुना समानकर्तृकत्वम्, लिङा विधिः; इच्छार्थेषु
लिङ्प्रत्ययस्योपपदविशेषणत्वादनुपात्तमपीच्छान्तरं सूत्रकृता [^2_pg027]सूत्रितेच्छाभिनिर्वृ-
त्त्यर्थं भाष्यकृतोक्तम् “इच्छेत्” इति; तदाह—**सूत्रिते**त्यर्धेन ॥

[^1_pg027]: बाह्यः चौ मु.

[^2_pg027]: सूचितेच्छा मा.

<pb n="027"/>

प्रकृत्या विकृतिर्यस्माच्चतुर्थ्यन्ता समस्यते ।  
तादर्थ्ये यूपदार्वादौ तेनास्मिन्नसमासता ॥ ११८ ॥  

सा हि तस्येत्यनेनोक्तो धर्मस्येत्येष विग्रहः ।  
धर्मायेति तु तादर्थ्ये षष्ठी वृत्तेति कथ्यते ॥ ११९ ॥  

प्राप्नोत्यत्र चतुर्थ्येव विशेषश्चेद्विवक्षितः ।  
सामान्यस्य विवक्षायां तादर्थ्यं कथ्यते कथम् ॥ १२० ॥  

सम्बन्धमात्र एवैषा षष्ठ्युत्पन्ना तथापि तु ।  
विशेषनिष्ठता तस्य भाष्यकारेण वर्ण्यते ॥ १२१ ॥  

एवमथातःशब्दौ व्याख्याय अधुना धर्मजिज्ञासापदं व्याचष्टे—“धर्माय
जिज्ञासा धर्मजिज्ञासा” इति भाष्यकारः; तदाक्षिपन्नाह—**प्रकृत्येति** । तादर्थ्य-
समासो हि प्रकृतिविकारभाव इष्यते; “चतुर्थी तदर्थार्थ” इति चेन्न, “प्रकृति-
विकृतिग्रहणं च कर्तव्यम्” इति स्मरणात् । न चेदं सामर्थ्यप्रदर्शनपरम् “समर्थः
पदविधिः” इत्यनेनैव सिद्धत्वात्; बलिहितग्रहणानर्थक्यप्रसङ्गाच्च; रन्धनाय
स्थालीत्यादिषु समासप्रसङ्गात् ।



तत्र परिहारमाह—**सा हीति** । इदमत्र[^1_pg028] विग्रहवाक्यम् “धर्मस्य
जिज्ञासा” इति । तदिदमुक्तम्—“सा हि तस्य ज्ञातुमिच्छा” इति । धर्माय
जिज्ञासा—इति वि[^2_pg028]गृहीतषष्ठ्यर्थकथनपरं भाष्यम् ॥



ननु तादर्थ्यलक्षणसम्बन्धविशेषविवक्षायाम् “तादर्थ्ये चतुर्थ्युपसंख्यानम्”
इति चतुर्थ्येव प्राप्नोति; सम्बन्धमात्रविवक्षायां तु कथं तादर्थ्यलक्षणसम्बन्ध इति
चोदयति—**प्राप्नोतीति** ॥



तत्र परिहारमाह—**सम्बन्धमात्र इति** । [^3_pg028]अत्रायमभिप्रायः—शेषलक्षणा
चेयं षष्ठी, स तु तादर्थ्यलक्षणसम्बन्धादन्यः[^4_pg028] शेष इति दर्शितम् ॥



“स कथं [^5_pg028]धर्मो जिज्ञासितव्यः” इत्युपक्रम्य “कान्यस्य साधनानि,
कानि साधनाभासानि” इति भाष्यम्; तत्र साधनाभासपदं व्याचष्टे <q>साधना-
भासतेत्या</q>दिना श्लोकेन ॥

[^1_pg028]: मर्थ मा.

[^2_pg028]: ग्रहीकृतः मा.

[^3_pg028]: अथा मा.

[^4_pg028]: न्धजन्यः मा.

[^5_pg028]: Omitted धर्मः शा. मा.

<pb n="028"/>

साधनाभासता चात्र पूर्वपक्षार्थगोचरा ।  
अन्यसाधनमन्यस्य साधनाभासमुच्यते ॥ १२२ ॥  

क्रत्वर्थं पुरुषार्थस्य तदर्थं च क्रतोरिति ।  
शेषलक्षणशब्दश्च कृत्स्नशास्त्रविवक्षया ॥ १२३ ॥  

प्रसिद्धः शक्यते ज्ञातुं प्रसिद्धत्वाच्च नेष्यते ।  
अप्रसिद्धस्त्वशक्यत्वान्नतरामित्यतोऽब्रवीत् ॥ १२४ ॥  

जिज्ञास्यः संशयाद्धर्मः श्रेयस्करतयापि च ।  
असंदिग्धो ह्यजिज्ञास्यो यो वा स्यान्निष्प्रयोजनः ॥ १२५ ॥  

स्वरूपादिषु धर्मस्य द्विधा विप्रतिपद्यते ।  
पूर्वं प्रमाणरूपाभ्यां पादेनाद्येन[^1_pg029] निर्णयः ॥ १२६ ॥  

तत्रैव चोदाहरणमाह—**क्रत्वर्थमि**त्यर्धेन । “क्व पुरुषपरत्वं [^2_pg029]धर्मस्य, क्व
पुरुषो गुणभूतः” इति षाष्ठं वस्तु संकीर्त्य “शेषलक्षणे व्याख्यातम्” इत्युक्तं
भाष्यकारेण; तदनुपपन्नम्, शेषलक्षणशब्दस्य तार्तीयलक्षणविषयत्वादित्याशङ्क्याह
—**शेषे**त्यर्धेन । अवशिष्टवचनत्वेन सर्वलक्षणविषयत्वाददोषः ॥



“धर्मः [^3_pg029]प्रसिद्धोऽप्रसिद्धो वा” इति भाष्यमभ्युपगम्याध्ययनविधेर्दृष्टार्थत्वं
विचारप्रयुक्तिमाक्षिपति; तत्र “अप्रसिद्धो नतराम्” इत्यत्र भाष्ये नञर्थस्याति-
शयाभावात् तरप्प्रत्ययस्यासाधुत्वमाशङ्क्य व्याचष्टे—**प्रसिद्ध इति** । प्रसिद्धे हि
निष्फलो विचारः अप्रसिद्धे तु कामनाभावात् प्रेरणैव न संभवतीति शङ्कार्थः ॥



“अथवार्थवत्” इत्यादि “स हि निःश्रेयसेन पुरुषं संयुनक्ति” इत्येव-
मन्तं सिद्धान्तभाष्यम्; तद्व्याचष्टे—**जिज्ञास्य** इत्यर्धेन ॥ सन्दिग्धत्वं सप्रयोजनत्वं
च विचाराक्षेपकारणमुक्तम्; एकैकं तु नाक्षिपतीत्याह—**असन्दिग्ध** इत्यर्धेन ॥



ननु धर्मे प्रतीयमाने वेदेन[^4_pg029] कथमित्याकाङ्क्षायामर्थगत[^5_pg029] एव विचारः
“आम्नायस्य क्रियार्थत्वात्” इत्याक्षिप्येत ; न तु प्रथमपादगतः प्रमाणाप्रमाण-
विचारः, वाक्यार्थावगतावनुपायत्वात् इत्याशङ्क्याह—**स्वरूपादिष्वि**ति त्रिपाद्या ।

[^1_pg029]: नाद्यस्य. चौ. नु.

[^2_pg029]: Omitted धर्मस्य शा. मा.

[^3_pg029]: प्रसिद्धो वा स्यादप्र शा. भा.

[^4_pg029]: वेदे कथम् मा.

[^5_pg029]: मवगत मा.

<pb n="029"/>

स्थिते वेदप्रमाणत्वे पुनर्वाक्यार्थनिर्णये ।  
मतिर्बहुविदां पुंसां संशयान्नोपजायते ॥ १२७ ॥  

केचिदाहुरसावर्थः केचिन्नासावयं त्विति ।  
तन्निर्णयार्थमप्येतत्परं शास्त्रं प्रणीयते ॥ १२८ ॥  

<TRAILER>इति श्रीभट्टकुमारिलकृतौ श्लोकवार्तिके
जिज्ञासासूत्रं समाप्तम्</TRAILER>

कार्यार्थे प्रमायामध्ययनविधिर्वेदस्य कारणत्वं प्रतिपादयति; प्रमायां च करणत्वं
प्रमाणत्वम्; तत् कथं प्रत्यक्षाद्यगोचरेऽर्थे शब्दस्येत्यपेक्षायां प्रथमपादगतो विचारो
विषयोत्पादकत्वेन द्रव्यदेवतावदाक्षिप्त एवेत्याह पादेन—<q>पादेनाद्येन निर्णय
इति</q> ॥



ततोऽवगतप्रमाणभावगतः [^1_pg030]प्रमाणभावः कार्यप्रमाणविचारनिरपेक्षो न शक्यः
कर्तुमिति [^2_pg030]परमपि विचारमारम्भविषयस्वरूपानुत्पादकमपि प्रयाजवदाक्षिपतीत्याह—
**स्थिते वेदप्रमाणत्व** इति श्लोकद्वयेन ॥


<trailer>इति भट्टोम्बेकविरचितायां
तात्पर्यटीकायां
प्रथमं सूत्रम्
समाप्तम्</trailer>

[^1_pg030]: प्रमाणिभावः मा.

[^2_pg030]: परमविचारारम्भविषस्य रूपा. मा.

<pb n="030"/>
