+++
title = "१४ चित्राक्षेपः"

+++

परलोकफलाः पूर्वमाक्षिप्ताश्चोदनाः परैः ।  
इदानीमैहिकाक्षेपः सूत्रकारेण [^1_pg425]वोच्यते ॥ १ ॥  

“अनिमित्तं विद्यमानोपलम्भनत्वात्” इति सूत्रावयवं प्रत्यक्षसूत्रादपच्छिद्य
वृत्तिकारेण प्रतिज्ञातचोदनाप्रामाण्याक्षेपपरं व्याख्यातम्—“प्रत्यक्षादीन्यन्यानि
भवन्तु नाम प्रमाणानि ; शब्दस्तु न प्रमाणम्, अनिमित्तं अप्रमाणं शब्दः, विद्य-
मानोपलम्भनत्वात्” इत्यादिना । तस्य—“नन्वथ”-इत्यादिना सह पौनरुक्त्य-
माशङ्क्य वार्तिककारः परिहारद्वयमाह—**परलोकफला इति** । परलोकफलानाम-
ग्निहोत्रादिवाक्यानां तत्राक्षेपः ; ऐहिकफलानां तु चित्रादिवाक्यानामत्रेति । अथवा
पूर्वोक्तमेव सर्वविषयमाक्षेपं सूत्रारूढं करोतीति श्लोकार्थः । तदनुपपन्नम् ;
“नन्वतथाभूतमपि” इत्यत्र लोकायतिकमतेन परतःप्रामाण्याभ्युपगमेन.... ....
“चोदना[^2_pg425] नैव प्रमाणम्” इति स्वतःप्रामाण्यप्रतिज्ञाक्षेपः ; अत्र तु अनन्तरं फला-
नुपलब्ध्या प्रत्यक्षविरोधेन च प्रतिज्ञार्थस्याक्षेपः ; तत्र का पुनरुक्तता ? यच्चेद-
मुक्तम्—परलोकफलानां तत्राक्षेपः, [^3_pg425]अत्र त्वैहिकफलानाम्—इति ; तदप्ययुक्तम् ;
परतः प्रामाण्येनार्थासंस्पर्शितया वा तत्राक्षेपः, स चैहिकफलानामप्यविशिष्टः ।
अत्र “यदा तावदसौ विद्यमानासीत् तदा फलं न दत्तवती, असती कथं दास्यति”
इत्येवम् ; स परलोकफलानामप्यविशिष्टः । अपि च, अत्रैहिकफलानामाक्षेपेऽभ्युप-
गम्यमाने—“एवं दृष्टापचारस्य स्वर्गाद्यपि फलं नास्ति इति मन्यामहे” इति
विरुध्येत । यदपि “सूत्रकारेण वोच्यते” इत्युक्तम्, तदप्याक्षेपैक्ये सति घटते,
नान्यथेति । [^4_pg425]तस्मान्न पौनरुक्त्याशङ्क्या परिहारद्वयमनुपपन्नम् । अपि च, धात्वर्थ-
कर्मत्वे निराकृते विधिबलेन भावनाकर्मत्वे साधिते अपूर्वद्वारेण च कालान्तरभावि-
त्वेऽवस्थिते गुणवादेन च दृष्टविरोधपरिहारे दत्ते कोऽयमाक्षेप इति न विद्मः ।
अलमतिविस्तरेण ; [^5_pg425]प्रकृतमेव आक्षेपविभागं मुख्यं वस्त्वनुसरामः ॥

[^1_pg425]: चोद्यते. चौ. मु.

[^2_pg425]: चौदनैवप्रमाणम्. मा.

[^3_pg425]: अत्रत्वितिफलानाम्. मा.

[^4_pg425]: तरमान्न पौन. मा.

[^5_pg425]: प्रकृतमेव आक्षेपविपभाग. मा.

<pb n="425"/>

चित्रापशुफलत्वादिविषयाश्चोदना मृषा ।  
प्रत्यक्षाद्यधिकारेऽपि तैरर्थासङ्गतिर्यतः ॥ २ ॥  

यदीदृक् तन्मृषा दृष्टं विप्रलिप्सोर्यथा वचः ।  
नदीतीरे फलानीति तत्रादृश्यानि तानि चेत् ॥ ३ ॥  

न वा पशुफला चित्रा स्वकाले तददानतः ।  
स्नानभुज्यादिवत्तेऽपि तत्साध्या न भवन्ति वा ॥ ४ ॥  

तदुत्पत्तावसद्भावात् [^1_pg426]स्वर्गतृप्तिसुखादिवत् ।  
वैधर्म्येणोभयत्रापि भवेतां सुखमर्दने ॥ ५ ॥  

आनन्तर्य[^2_pg426]मनुक्तं चेन्न सामर्थ्यावबोधनात् ।  

इदानीम्—“अनिमित्तं विद्यमानोपलम्भनत्वात्” इत्यनेनाक्षिप्तं प्रयोग-
माह—**चित्रापशुफलत्वादीति** श्लोकद्वयेन । चोदनेति धर्मी, [^3_pg426]मृषात्वं साध्यो
धर्मः, चित्रापशुफलत्वादीत्यादि धर्मिविशेषणम्, प्रत्यक्षादिगोचरप्रतिपादकस्य
तैरेवासङ्गतेरिति हेतुः, विप्रलिप्सुवाक्यवदिति दृष्टान्तः ॥



प्रयोगान्तरमाह—**न वेति** [^4_pg426]त्रिपाद्या । चित्रेति धर्मिनिर्देशः, पशुफला
न भवतीति साध्यो धर्मः, चित्रोत्प[^5_pg426]त्तावनन्तरादर्शनादिति हेतुः, स्नानभुज्यादिव-
दिति दृष्टान्तः । प्रयोगान्तरमाह—[^6_pg426]**तेऽपीति** त्रिपाद्या । पशवो धर्मिणः,
चित्रासाध्या न भवन्तीति साध्यो धर्मः, चित्रोत्पत्तावदर्शनादिति हेतुः, स्वर्गतृप्ति-
सुखादिवदिति दृष्टान्तः । सुखशब्दः प्रत्येकमभिसंबध्यते । “न वा पशुफला
चित्रा”—इत्यत्र प्रयोगे मर्दनं वैधर्म्येण प्रयोक्तव्यम् ; “तेऽपि तत्साध्या न
भवन्ति वा” इत्यत्र मर्दनसुखमित्याह—**वैधर्म्येणे**त्यर्धेन । तस्मादनन्तरं फलानु-
पलब्ध्या साध्यसाधनभावाभावेन विधिविषयबाधः ॥



ननु विधिः साध्यसाधनसम्बन्धे प्रमाणम् ; तेन [^7_pg426]च कुर्वत्येवोक्ता ; अतः
कोऽयमनन्तरफलानुपलब्ध्या विधिविषयबाध इति चोदयति—**आनन्तर्यमनुक्तं**

[^1_pg426]: स्वर्गे तृप्ति. चौ. मु.

[^2_pg426]: मयुक्तं. चौ. मु.

[^3_pg426]: दृष्टत्वं. मा.

[^4_pg426]: स्नानभुज्यादिवदित्यन्तेन इति स्यात्

[^5_pg426]: चित्पत्तवदनन्तरदर्श. मा.

[^6_pg426]: तेऽपीति सहितया त्रिपाद्या इति स्यात्

[^7_pg426]: चाकुर्वन्नेवोत्तमत. मा.

<pb n="426"/>
शब्दैकदेशभूतेन तेन तत् प्रतिपादितम् ॥ ६ ॥  

कालान्तरानुपादानात् कर्मस्वाभाव्यतोऽपि च ।  
चोद्यमानस्य चित्रादेरानन्तर्यं विशेषणम् ॥ ७ ॥  

अत्र तावदसंवादो विरोधश्चोत्तरत्र[^1_pg427] तु ।  
स्वर्गयानविरुद्धो हि भस्मीभावोऽत्र दृश्यते ॥ ८ ॥  

यज्ञायुधिवचो मिथ्या प्रत्यक्षेण विरोधतः ।  
साधर्म्येण शिलावाक्यं वैधर्म्येणाप्तभाषितम् ॥ ९ ॥  

[^2_pg427]शरीरान्याभिधायिन्यां नासौ [^3_pg427]यज्ञायुधी भवेत् ।  
न चास्य यजमानत्वं सद्भावोऽपि [^4_pg427]दुष्करः ॥ १० ॥  

चेदिति ।</q> तत्र परिहारमाह—**नेति** त्रिपाद्या । कालान्तरे निमित्ताभावेन फलानु-
त्पादात् सामर्थ्यादानन्तर्यमाक्षिप्तमित्यर्थः ॥



इदानीं भावार्थस्वभावपर्यालोचनयानन्तर्यं प्रतीयत इत्याह—<q>कालान्त-
रानुपादानादिति</q> । तदुक्तम्—“कर्मकाले च कर्मफलेन भवितव्यम्, यत्काले
हि मर्दनम्, तत्काले मर्दनसुखम्” इति ॥



इदमपरमाक्षेपभाष्यम्—“दृष्टविरुद्धमपि भवति किञ्चिद्वैदिकं वचनम्”
इति । तत्र पूर्वोत्तरयोर्विषयभेदमाह—**अत्र तावदिति** । चित्रावाक्ये प्रत्यक्षग्रहण-
योग्यस्याग्रहणं बाधः ; [^5_pg427]इतरत्र तु स्वर्गगमनविरुद्धभस्मोपलब्धौ प्रत्यक्षविरोधः ॥



एतमेव प्रत्यक्षविरोधं त्रैलक्षण्येनोपनिबध्नाति-**यज्ञायुधिवच इति** । वचनं
धर्मि, यज्ञायुधीति धर्मिविशेषणम्, मिथ्येति साध्यो धर्मः, प्रत्यक्षविरुद्धार्थप्रतिपाद-
कत्वादिति हेतुः, [^6_pg427]शिलावाक्यं साधर्म्येण आप्तवाक्यं च वैधर्म्येण दृष्टान्तौ ॥



अथात्मनो गमनमयमाह, शरीरगमनविरुद्धस्य च प्रत्यक्षेण ग्रहणादविरोधः
तत्राह—**शरीरान्याभिधायिन्यामिति** । यजायुधिशब्देन शरीरमुच्यते ; नात्मा,

[^1_pg427]: उत्तरस्य. चौ. मु.

[^2_pg427]: शरीराद्यदि चान्यः स्यात्. चौ. मु.

[^3_pg427]: युक्तायुधाः. मा.

[^4_pg427]: दुर्लभः. चौ. मु.

[^5_pg427]: इतरत्र तु गमन. मा.

[^6_pg427]: शिलावाक्यं साधर्म्येण च वैधर्म्येण;
omitted दृष्टान्तौ in. मा.

<pb n="427"/>

यदि स्याद् विधिशब्दोऽत्र नैवादर्शनतो भवेत् ।  
विशेषोऽस्येति भेदेन नो [^1_pg428]चादद्यादिदं ततः ॥ ११ ॥  

विधिशब्दे भविष्यत्त्वं फलस्य परिकल्प्य हि ।  
वरोधपरिहारः स्याद् वर्तमाने [^2_pg428]तु नास्त्यसौ ॥ १२ ॥  

फलं [^3_pg428]तु न भवेदेवं भस्मीभावाद् विधावपि ।  

[^4_pg428]तत्सामान्येन यान्यापि कल्पना तां निषेधति ॥ १३ ॥  

यजमानश्रवणात् गमनश्रवणाच्च, शरीरस्य हि यज्ञायुधसम्बन्धः श्रूयते, नात्मनः ।
तस्यैव चासर्वगतत्वेन गमनयोग्यता ; यागयोग्यश्च यजमानशब्दप्रवृत्तौ निमित्तम् ;
वर्णत्रयस्य च यागेऽधिकारः, शरीरस्य च वर्णत्रयविभागः, नात्मनः ; तद्गमन-
विरुद्धोपलम्भश्च प्रत्यक्षेण ; आत्मनस्तु सद्भावोऽपि तावत् प्रतिपादनीय इति ॥



“न चैष याति इति विधिशब्दः”-इति भाष्यं चित्रादिवाक्याद् यज्ञायुधि-
वाक्यस्य भेदोपन्यासे प्रयोजनं दर्शयति । द्व्याचष्ट—**यदि स्यादिति** ॥



यदि ‘यायात्’ इति श्रूयेत, ततः कालत्रयान्यतमससृष्टानुपादानेन चित्रा-
दिवाक्यफलवदस्यापि स्वर्गगमनस्य कालान्तरभावित्वं परिकल्प्य विरोधपरिहारेण

[^5_pg428]र्कुत्राप्यदर्शनमेव स्यादिति ; “याति” इति तु वर्तमानतावच्छिन्नस्य गमन-
स्योपादानं तद्विरुद्धभस्मग्रहणेन चित्रादिवाक्यवैलक्षण्यात् भेदोपन्यासः ।



एतदेव विवृणोति—**विधिशब्दे भविष्यत्त्वमिति** ॥



ननु विधावपि शरीरविनाशात् कालान्तरेऽपि कथ गमनस्य फलत्वम् ?
सत्यमेतत् ; विधिफलत्वेन तु ज्योतिष्टोमादिवाक्यसामान्यतोऽदृष्टकल्पनाप्यत्र
नास्तीत्याह—**फलन्त्विति** ॥

[^1_pg428]: नोपात्तं स्यात्. चौ. मु.

[^2_pg428]: अपि. चौ. मु.

[^3_pg428]: च. चौ. मु.

[^4_pg428]: तत्सामर्थ्येन या चान्या. चौ. मु.

[^5_pg428]: यत्राप्यदर्शनमेव. मा.

<pb n="428"/>

प्रायश्चैवंप्रकारत्वमर्थवादेषु दृश्यते ।  
मन्त्रेषु चेति ते सर्वे पक्षीकार्याः प्रयत्नतः ॥ १४ ॥  

एवं सत्यग्निहोत्रादिवाक्येष्वपि मृपार्थता ।  
वेदवाक्यैकदेशत्वाच्चित्रादिवचनेष्विव[^1_pg429] ॥ १५ ॥  

[^2_pg429]स्वपक्षसाधनं [^3_pg429]तावदमृषा वैदिकं वचः ।  

ननु “धूम एवाग्नेर्दिवा ददृशे” इत्यादावपि प्रत्यक्षविरुद्धहेतुसद्भावादनै-
कान्तिकत्वमाशङ्क्याह—**प्रायश्चेति** ॥



“तत्सामान्यादग्निहोत्रादिचोदनास्वपि नाश्वासः” इति भाष्यम् । अस्यार्थं
प्रयोगारूढं करोति—**एवं सतीति** । अग्निहोत्रादिवाक्यं धर्मि, मृषात्वं साध्यो
धर्मः, वेदैकदेशत्वादिति हेतुः चित्रादिवाक्यवदिति दृष्टान्तः ॥



“तस्मान्न चोदनालक्षणो धर्मः” इत्युपसंहृते सत्यौत्पत्तिकसूत्रावयवं वृत्ति-
कारः सिद्धान्ते योजयितुमाह—“औत्पत्तिकस्तु शब्दस्यार्थेन सम्बन्धस्तस्य ज्ञानम्
इति । तुशब्दः पक्षं व्यावर्तयति । [^4_pg429]अपौरुषेयः शब्दस्यार्थेन सम्बन्धः, तस्य ज्ञानं
यथा चोदनालक्षणः सम्यक्प्रत्ययः”—इत्यादिना । तत्र वार्तिककारः “अथ यत्
उक्तमनिमित्तं शब्दः, कर्मकाले फलादर्शनात् कालान्तरे च कर्माभावात् प्रमाणं
नास्तीति तदुच्यते ; न स्यात् प्रमाणम्, यदि पञ्चैव प्रमाणान्यभविष्यन् ; येन येन
प्रमीयते तत्तत् प्रमाणम् ; शब्देनापि प्रमीयते, तत् [^5_pg429]शब्दोऽपि प्रमाणं यथैव
प्रत्यक्षम् । न च प्रमाणेनावगतं प्रमाणान्तरेण नावगतमित्येतावतानवगतं भवति ।
न चैवं श्रूयते—“कृते कर्मणि तावत्येव फलं भवति”—इति, अनेन
“यत्तु प्रत्यक्षविरुद्धं वचनम् “स एष यज्ञायुधी यजमानः” इति शारीरकं व्यप-
दिशतीत्युच्यते शरीरसम्बन्धाद्यस्य तच्छरीरं सोऽपि तैर्यज्ञायुधैर्यज्ञायुधी” इत्यनेन
च सह पौनरुक्त्यमाशङ्क्याह—**स्वपक्षसाधनं तावदिति** । “औत्पत्तिकस्तु

[^1_pg429]: ष्वपि. चौ. मु.

[^2_pg429]: अत्र. चौ. मु. ग्रन्थे चित्राक्षेपः
समाप्तः । संबन्धाक्षेपः प्रारभ्यते
इति विभागः कृतः ।

[^3_pg429]: तावन्न मृषा. चौ. मु.

[^4_pg429]: असौ पुरुषेय. मा.

[^5_pg429]: शब्दोऽपि Omitted. मा.

<pb n="429"/>
स्वार्थे वक्त्रनपेक्षत्वात् [^1_pg430]पदाथ पदबुद्धिवत् ॥ १६ ॥  

तत्कृतः प्रत्ययः सम्यङ् नित्यवाक्योद्भवत्वतः ।  
वाक्याबुद्धिवदेवात्र पूर्वोक्ताश्चापि हेतवः ॥ १७ ॥  

नित्याञ्चछब्दार्थसम्बन्धानाश्रित्योक्तेन हेतुना ।  
स्वतःप्रमाण्यसिध्यर्थमप्रामाण्ये निराकृते ॥ १८ ॥  

असम्बन्धोद्भवत्वेन पुरो मिथ्यात्वमब्रवीत् ।  
सम्बन्धोऽस्ति [^2_pg430]च नित्यश्चेत्युक्तमौत्पत्तिकादिना ॥ १९ ॥  

शब्दस्यार्थेन सम्बन्धः तस्य ज्ञानम्”—इत्यनेन तावत् स्वपक्षसिद्धौ प्रमाण-
मुक्तम् । अथ यदुक्तम्—“यत्तु प्रत्यक्षविरुद्धम्”—इत्यनेन प्रत्यक्षानुपलब्धि-
प्रत्यक्षविरोधाख्यं दूषणद्वयम्, [^3_pg430]तत् परिहरिष्यति । सांप्रतमौत्पत्तिकस्त्वित्यनेनैव
सूचितं प्रयोगमाह—**अमृषेति** त्रिपाद्या । वैदिकं वचनं धर्मि, अमृषेति साध्यो
धर्मः, स्वाथ वक्त्रनपेक्षत्वादिति हेतुः, पदार्थे पदबुद्धिवदिति दृष्टान्तः ॥



प्रयोगान्तरमाह—**तत्कृत** इत्यादिकेन **बुद्धि वदेवे**त्यन्तेन । प्रत्ययो धर्मी
वैदिकवचनकृत इति प्रत्यक्षादिनिरासेन धर्मिणं विशिनष्टि सिद्धसाध्यतापरिहारार्थम्,
सम्यगिति साध्यो धर्मः, नित्यवाक्योद्भवत्वत इति हेतुः, वाक्यालम्बनबुद्धिवदिति
दृष्टान्तः । तत्कृतः प्रत्ययः सम्यक् इत्यत्र च साध्ये पूर्वोक्ता अपि हेतवः—
“दोषवर्जितैः करणैर्जन्यमानत्वात्”—इत्यादयो वक्तव्या इत्याह—<q>अत्र पूर्वो-
क्ताश्चापि हेतव इति</q> ॥



एवं स्थिते पूर्वपक्षभाष्यम्—“स्यादेतत् ; नैव शब्दस्यार्थेन सम्बन्धोऽस्ति,
कुतोऽस्य पौरुषेयतापौरुषेयता वा”—इत्यादि । तस्य तात्पर्यं व्याचष्टे—
**नित्यानिति** साधर्श्लोकेन ॥



शब्दार्थयोर्नित्यसम्बन्धाभ्युपगमेन स्वार्थे वक्त्रनपेक्षत्वात्—इत्यनेन हेतुना-
प्रामाण्यनिवृत्तिद्वारेण स्वतःप्रामाण्ये साधिते सिद्धान्तवादिना, पूर्वपक्षवादी शब्दा-

[^1_pg430]: पदार्थपद. चौ. मु.

[^2_pg430]: न. मा.

[^3_pg430]: Omitted. तत्. मा.

<pb n="430"/>

मिथ्यात्वस्य निरासार्थं तत्परैर्नेष्यते द्वयम् ।  
नैव चास्त्यत्र सम्बन्धः कृतको वेति वक्ष्यते ॥ २० ॥  

असम्भवेन शेषाणां संश्लेषः परिशिष्यते ।  

[^1_pg431]तस्मिन्नेव च सम्बन्धे प्रतीतिर्लौकिकी ध्रुवा ॥ २१ ॥  

तन्निषेधमतः प्राह न शब्दोऽर्थेन सङ्गतः ।  
तद्देशानन्तरादृष्टेर्विन्ध्यो हिमवता यथा ॥ २२ ॥  

एवमर्थो द्वयं वापि साधनीयमसङ्गतम् ।  

र्थयोः सम्बन्धाभावेन मिथ्यात्वमाह—“स्यादेतत् नैव”—इत्यादिना । एतदेव
विवृणोति—**सम्बन्ध इति** । शब्दार्थयोः सम्बन्धोऽस्ति, स च नित्यः—इत्युक्ते
“औत्पत्तिकस्तु” इत्यादिना सूत्रेण परः सम्बन्धाभावं समयं च प्रतिपादयती-
त्यर्थः । तत्रानन्तरेण—“स्यादेतत् नैव” इत्यादिना सम्बन्धाभावं प्रतिपादयति ;
“यदि प्रथमश्रुतो न प्रत्याययति, कृतकस्तर्हि शब्दार्थयोः सम्बन्धः” इत्यादिना
च व्यवहितेनाभ्युपगम्य सम्बन्धकृतकत्वं प्रतिपादयिष्यतीत्याह—**नैव चेति** ॥



“अथ स्यात् क्षुरमोदकशब्दोच्चारणे मुखस्य पाटनपूरणे स्याताम्”—
इत्यनेन संयोगलक्षणसम्बन्धं निराकरोति ; न चासौ मीमांसकेनाभ्युपगत इत्य-
सम्बद्धत्वमित्याशङ्क्याह—**असम्भवेनेति** सपादेन श्लोकेन । प्रथमश्रुतादर्थप्रत्यया-
भावेन स्वाभाविकसम्बन्धाभावाच्छब्दार्थयोश्च नित्यत्वेन कार्यकारणलक्षणसम्बन्धा-
भावाद् भिन्नयोस्तादात्म्याभावेन सम्बन्धोऽभ्युपगम्यमानः परिशेष्यात् संयोग
एवावतिष्ठते ; तत्रैव च लौकिकानां सम्बन्धप्रसिद्धिः । अतस्तस्यैव निषेधमाह
“क्षुर” इत्यादिनेत्यर्थः । एतदेव प्रयोगारूढं करोति—**न शब्दोऽर्थेनेति**
त्रिपाद्या । शब्दो धर्मी, अर्थेन न संयुज्यत इति साध्यो धर्मः, अर्थदेशानन्तर-
मदर्शनादिति हेतुः, विन्ध्यो हिमवता यथेति दृष्टान्तः ॥



ताभ्यामेव हेतुदृष्टान्ताभ्यां प्रतिज्ञाद्वयेन प्रयोगद्वयमाह—<q>एवमर्थो द्वयं
वापीति</q> । अर्थस्य शब्देन सह सम्बन्धो नास्ति, शब्ददेशानन्तरमदर्शनात् ।

[^1_pg431]: अस्मिन्नेव.

<pb n="431"/>
क्षुरेत्यादि च सिध्यर्थं हेतोरुक्तमथापरः ॥ २३ ॥  

शक्तिरूपं गृहीत्वाह संश्लोषो यदि वार्यते ।  
सम्बन्धासिद्धसाध्यत्वमथ सम्बन्धमात्रकम् ॥ २४ ॥  

पितापुत्रादिसम्बन्धैरनैकान्तः प्रसज्यते ।  
एकभूम्यादिसम्बन्धाद् दृष्टान्ते साध्यहीनता ॥ २५ ॥  

वाच्यवाचकसम्बनधनिषेधे लोकबाधनम् ।  

द्वयोर्वा परस्परसंयोगो नास्ति, परस्परदेशानन्तरमदर्शनात् इति उभयत्रापि
“विन्ध्यो हिमवता यथा”—इति दृष्टान्तश्च । “क्षुर”—इत्यादिना तद्देशान-
न्तरमदर्शनात्—इत्यप्त्य हेतोः सिद्धतामाहेत्याह—<q>क्षुरेत्यादि च सिध्यर्थं
हेतोरुक्तमिति</q> । [^1_pg432]शब्दार्थयोरेकत्र सद्भावेन मुखे एवार्थस्यापि सद्भावात् मोदक-
शब्दोच्चारणे सति [^2_pg432]अर्थसंबन्धिनो मुखस्य पूरणं स्यादित्युक्तं भाष्ये । एवमवस्थिते
सिद्धान्तभाष्यम्—“उच्यचते—योऽत्र व्यपदेश्यः, तमेकं न व्यपदिशति भवान्
प्रत्याय्यस्य प्रत्यायकस्य च संज्ञासंज्ञिलक्षणसम्बन्धम्”—इति । तस्य वार्तिक-
कारस्तात्पर्यमाह—**अथापरः शक्तिरुपं गृहीत्वाहेति** । वाच्यवाचकशक्तिद्वयाभि-
प्रायेणाह वृत्तिकारः प्रत्याय्यस्य प्रत्यायकस्य च संज्ञासंज्ञिलक्षणसम्बन्धमिति ।
इदानीं पूर्वपक्षवादिप्रयुक्तस्यानुमानस्य प्रतिज्ञार्थं विकल्प्य दूषयितुमाह—<q>संश्लेषो
यदि वार्यत इति</q> सशेषेण सार्धेन श्लोकेन । शब्दार्थयोः संयोगनिषेधेऽपि सिद्ध-
साध्यता । सम्बन्धमात्रनिषेधे च सम्बद्धयोरपि पितापुत्रयोः स्वस्वामिननोश्च तद्दे-
शानन्तरमदर्शनादित्यस्य सद्भावादनैकान्तिकत्वम् । साध्यविकलता च दृष्टान्तस्य
हिमवद्विन्ध्योरप्येकभूमिलक्षणसम्बन्धसद्भावेनेत्यर्थः ॥



वाच्यवाचकसम्बन्धनिषेधेऽप्यनन्यथासिद्धार्थप्रत्ययान्यथानुपपत्त्यार्थापत्तिबाध
इत्याह—**वाच्यवाचकेति** । लोकशब्दोऽर्थापत्तिरेव कारणत्वेनोपलक्षिता वाच्य-
वाचकसम्बन्धाभावेन च प्रतिज्ञार्थोऽपि प्रतिपादयितुं न शक्यत इति वचन-

[^1_pg432]: शब्दयोरेकत्र. मा.

[^2_pg432]: गर्भसंबन्धिनो. मा.

<pb n="432"/>
विरोधश्च स्ववाक्येन न हि सम्बन्धवर्जितैः ॥ २६ ॥  

प्रतिज्ञार्थं पदैः शक्यः प्रतिपादयितुं परः ।  
अभिधानक्रियायां हि कर्मत्वं वाच्यसंश्रितम् ॥ २७ ॥  

शब्दानां करणत्वं वा कर्तृत्वं वा निरूपितम् ।  
प्रतित्तावुपादानात् साहित्ये च विवक्षिते ॥ २८ ॥  

[^1_pg433]नियम्येते यदैकस्यां सम्बन्धः सोऽर्थशब्दयोः ।  
तत्र यद्यप्यसम्बन्धः [^2_pg433]कारकाणां परस्परम् ॥ २९ ॥  

विरोध इत्याह—**विरोधश्चेति** । कथं वाच्यवाचकसम्बन्धाभावेन धर्मिधर्मप्रति-
पादकत्वमित्यर्थः ॥



किं पुनरिदं वाचकत्वम्, यन्निषेधे लोकबाधः स्ववचनविरोधश्चेत्युच्यते ?
यदि तावद्गमकत्वम्, धूमादेरपि वाचकत्वप्रसङ्गः । अथ शब्दावच्छिन्नगमकत्वम्,
विवक्षायामपि शब्दनिष्ठायां वाचकत्वप्रसङ्गः । नाप्यात्मसादृश्येन गमकत्वं वाचक-
त्वम्, द्वित्वस्यापि पादादौ वाचकत्वप्रसङ्गात् ; शब्दे तन्नास्तीत्यवाचकत्व-
प्रसङ्गादित्याशङ्क्याह—**अभिधानक्रियायामिति** । अभिधानक्रियायां हि यद-
भिधेयार्थसमवेतं कर्मत्वं तद्वाच्यत्वम् ; यदभिधायकशब्दसमवेतं करणत्वं कर्तृत्वं
वा तद्वाचकत्वमिति । नन्वर्थप्रतिपत्तिरभिधानक्रिया । [^3_pg433]अर्थः प्रतिपत्तावुर्पादान-
मिति तस्याञ्च धूमादेरपि करणत्वेन वाचकत्वप्रसङ्गः । उच्यते ; रूपत्रयादिरहि-
तादनवगताद्वा या अर्थप्रतिपत्तिः साभिधानक्रियेत्यदोषः ॥



नन्वेवमपि शब्दार्थयोः सम्बन्धोऽनुपपन्न एव [^4_pg433]कारकाणां परस्परसम्बन्धा-
भावेनेत्याशङ्क्याह—**प्रतिपत्ताविति** । एकस्यामभिधानक्रियायामुपादीयमानत्वात्
गोत्वगोशब्दयोस्तयैव तावत् प्रथमसम्बन्धः ; तत्सम्बन्धे च तयोः साहित्यमुपादी-
यमानमवगतत्वेन विवक्षितम् । तत उत्तरकालमरुणैंकहायन्यादिवत् परस्परनियमः ।
स एव चानयोः परस्परसम्बन्ध इत्याह—**तत्र यदीत्य**र्धत्रयेण ॥

[^1_pg433]: नियम्यते यदेकस्यां.

[^2_pg433]: अयं पादः मा. न वर्तते.

[^3_pg433]: वत्यप्रतिपत्तावुपादानादिति तस्याश्च. चौ. मु.

[^4_pg433]: कारणात्. मा.

<pb n="433"/>

तथापि [^1_pg434]यत्क्रिया तस्यामुपकार्योपकारिता ।  

[^2_pg434]स क्रियासङ्गतेः पश्चात् सम्बन्धः कीर्त्यते तयोः ॥ ३० ॥  

न [^3_pg434]चाप्यत्राविनाभाव उपयोगीति साधितम् ।  
संज्ञेति गमकत्वं चेन्न तदङ्गमियं भवेत् ॥ ३१ ॥  

[^4_pg434]गमयन्तीं श्रुतिं दृष्ट्वा कल्प्यते व्यवहारतः ।  
न चैषा गमयत्यर्थं सम्बन्धेऽनवधारिते ॥ ३२ ॥  

तस्माद् गमकता पश्चाद् धूमादेरिव जायते ।  
सानङ्गं तद्वदेव स्यान्नेयं धूमादिभिः समा ॥ ३३ ॥  

निरूपितेऽविनाभावे तत्र तत्कारिता ह्यसौ ।  
गमकत्वेन पूर्वं च तत्र नोत्पद्यते मतिः ॥ ३४ ॥  

एतस्यामभिधानक्रियायामुपकार्योपकारकभावेन सम्बद्धयोरर्थशब्दयोर्योऽयं
परस्परनियमः, स एव तयोः सम्बन्धः । साक्षात् सम्बन्धाभावेऽपि तस्यैव चार्थ-
प्रतिपत्तावङ्गत्वम् । अविनाभावस्तु विद्यमानोऽपि नार्थप्रतिपत्तावङ्गमित्युक्तम्
‘सम्बन्धं यं तु वक्ष्याम’ इति । तद् दर्शयति—**नेत्यर्धेन** ॥



अत्र चोदयति—**संज्ञेत्यादिना** सपादेन श्लोकद्वयेन । संयोगाविनाभाव-
कार्यकारणभावतादात्म्याभावे सति संज्ञासंज्ञिभावोऽभ्युपगम्यमानः पारिशेष्याद्
गम्यगमकभाव एवावशिष्यते । न च तस्यार्थप्रतिपत्तावङ्गत्वम्, अर्थप्रतिपत्तिलक्षण-
कार्यावसेयत्वात् । तदाह—गमयन्तीं श्रुतिं दृष्ट्वैवोत्तरकालं शब्दे गमकता प्रती-
यत इति । न च सम्बन्धमन्तरेण शब्दस्यार्थप्रतिपादकत्वम् । तत्राप्याह—**न चेति** ।
तस्मात् सम्बन्धान्तरनिमित्तार्थप्रतिपत्युत्तरकालं गमकत्वमवगम्यमानर्थप्रतिपत्ता-
वनङङ्गम् । तञ्च सम्बन्धान्तरं धूमादाविवान्वयव्यतिरेकाख्यम् । ततश्च तद्वदेवानु-
मानप्रसङ्गः । तत्र परिहारमाह—**नेयमि**त्यादिना न्यूनपादेन श्लोकत्रयेण ॥

[^1_pg434]: या. क्रिया. मा.

[^2_pg434]: सा. मा.

[^3_pg434]: चात्राप्यविनाभाव. चौ. भु.

[^4_pg434]: गमयन्ती हि दृष्टैषा. मा.

<pb n="434"/>

इह वाचकतायाः प्राङ् नाविनाभाविता मतिः ।  

[^1_pg435]यदैव चेह सम्बन्धं वृद्धेभ्यः प्रतिपद्यते ॥ ३५ ॥  

तदैव गमकोऽस्यायमिति नान्यस्वरूपतः ।  
कथयन्ति क्वचित् तावद् बोद्धव्योऽस्मादयं त्विति ॥ ३६ ॥  

क्वचिद् वाचक इत्येवं वाच्योऽयमिति चोच्यते ।  
क्वचिदुच्चरिताच्छब्दाद् [^2_pg435]दृष्ट्वार्थविषयां क्रियाम् ॥ ३७ ॥  

केषांचित् तत्र बोद्धृत्वमनुमानात् [^3_pg435]प्रकल्प्यते ।  
एतेनास्माद् यतः शब्दादर्थोऽयमवधारितः ॥ ३८ ॥  

तेन नूनमिमौ सिद्धौ [^4_pg435]वाच्यवाचकशक्तिकौ ।  
इत्थं वाचकता सिद्धा [^5_pg435]सङ्कीर्णार्था ततः परम् ॥ ३९ ॥  

अन्वयव्यतिरेकाभ्यां निष्कृष्टेऽर्थे नियम्यते ।  

युक्तं धूमादौ गमकत्वस्यार्थप्रतिपत्तावनङ्गत्वम् ; अविनाभावनिमित्तार्थप्रति-
पत्त्युत्तरकालावसेयत्वात् ; शब्दार्थयोस्तु गम्यगमकतां वृद्धेभ्यः प्रतिपद्यत इति
तस्यैवार्थप्रतिपत्तावङ्गत्वम् ; न हि तत्रार्थप्रतिपत्तेः पूर्वं धूमादाविवाविनाभावाव-
गतिः, ततोऽर्थप्रतिपत्ति, ततः पश्चाद् गमकत्वावगतिरिति कथं पुनरर्थप्रतिपत्तेः
पूर्वं वृद्धेभ्यो गम्यगमकभावः प्रतिपद्यते इत्याशङ्क्य त्रिप्रकारतां दर्शयति—
**कथयन्ती**त्यादिना श्लोकत्रयेण । क्वचित् तावदेवं कथयन्ति—गोशब्देन गोत्व-
लक्षणोऽर्थोऽवगन्तव्यः, क्वचिदेवम्—गोशब्दो गोत्वस्य वाचकः गोत्वं च
गोशब्दस्य वाच्यम्—इति । क्वचित्तु कञ्चित् कश्चिदाह—गामानय—इति ;
ततस्तेन शाबलेयादिकमर्थमानीयमानमुपलभ्य पार्श्वस्थोऽर्थापत्त्यवं प्रतिपद्यते—
गोशब्दादनेनायमर्थः [^6_pg435]प्रतिपन्नः ; तस्मादनयोर्वाच्यवाचकभावः—इति ॥



ननु गोत्वसत्ताद्रव्यगुणादिसंसृष्ट श/?/लेयमानीयमानमुपलभ्य कथमर्थापत्त्या
गोशब्दस्य गोत्ववाचकत्वं प्रतिपद्यत इत्याशङ्क्याह—**इत्थं वाचकतेति** ॥

[^1_pg435]: सदैव. मा.

[^2_pg435]: दृष्टार्थ. भा.

[^3_pg435]: प्रतीयते. चौ. मु.

[^4_pg435]: लोके वाचकशक्तिकौ. चौ. मु.

[^5_pg435]: सङ्कीर्णापि.

[^6_pg435]: प्रतिपन्नः इति. मा.

<pb n="435"/>
बहुजातिगुणद्रव्यकर्म [^1_pg436]भेदावलम्बनान् ॥ ४० ॥  

[^2_pg436]प्रत्ययान् सहसा जातान् श्रौतलाक्षणिकात्मकान् ।  
न लोकः कारणाभावान्निर्द्धारयितुमिच्छति ॥ ४१ ॥  

बलाबलादिसिध्यर्थं वाक्यज्ञास्तु विविञ्चते ।  

[^3_pg436]कक्ष्यान्तरितसामान्यविशेषेषु हि दुर्बलः ॥ ४२ ॥  

सामान्यवचनः शब्दो जायते लक्षणाबलात् ।  
तेनावश्यं विवेक्तव्यं शब्देन कियदुच्यते ॥ ४३ ॥  

कियद्वा नित्यसम्बन्धादभिधेयेन लक्ष्यते ।  
तत्र प्रयोगबाहुल्यात् [^4_pg436]तद्विशेषेप्वसत्स्वपि ॥ ४४ ॥  

यद्यपि संसृष्टस्यानयनम्, तथापि वक्ष्यमाणाभ्यामन्वयव्यतिरेकाभ्यां नियत

[^5_pg436]एवार्थे वाचकत्वमवगम्यते । एतदेव विवृणोति—**बह्विति** श्लोकद्वयेन ॥



यद्यपि गोशब्दोच्चारणे गोत्वसत्ताव्यक्तिगुणादयोऽर्थाः प्रतीयन्ते ; न च
तन्निर्धारणे लोकस्य प्रयोजनम्—अयं वाच्यः, अयं गम्यमानः—इति ; तथापि
सामान्यविशेषशास्त्रयोर्बलाबलादिप्रसिध्यर्थं मीमांसकास्तर्केण विविक्तं कुर्वन्ति—
गोत्वमेव वाच्यम्, सत्तादयस्त्वभिधेयाविनाभावेन लक्ष्यमाणगुणयोगेन वा
प्रतीयन्ते—इति न च लौकिकविरुद्धता तर्कस्य, प्रतीतिमात्रव्यवहारित्वाल्लोकस्य ।
पुनरत्र सामान्यमात्रवाच्यत्वे सामान्यशास्त्रस्य व्यक्तिशास्त्राद् दुर्बलत्वमित्याह—
**कक्ष्यान्तरितेति** । सामान्यविशेषशब्देनात्र व्यक्तयोऽभिधीयन्ते । यतश्चोक्तप्रका-
रेण सप्रयोजनोऽयमन्वयव्यतिरेकावसेयो विवेकः तेनः कर्तव्य इत्याह—<q>तेनावश्यं
विवेक्तव्यमिति</q> ॥



तावन्ययव्यतिरेकौ दर्शयति—**तत्र प्रयोगबाहुल्यादिति** । यत्र यत्र गोत्वं
तत्र तत्र प्रयोगाद् बाहुलेयाभावेऽपि शाबलेये प्रयोगात् सत्तादिसमन्वितेऽपि

[^1_pg436]: भेदावलम्बनात्. मा.
भेदावलम्बिन. चौ. मु.

[^2_pg436]: प्रत्ययात्सहसा जाता
श्रौतलाक्षणिकात्मकात्. चौ. मु.

[^3_pg436]: कक्षान्तरित. चौ. मु.

[^4_pg436]: तत्प्रयोगेषु. चौ. बु.

[^5_pg436]: एवार्थो. मा.

<pb n="436"/>

प्रयोगात् परसामान्ये सति चाप्यप्रयोगतः ।  

[^1_pg437]सास्नाद्युत्पन्नसम्बन्धगोत्वमात्रस्य वाचकः ॥ ४५ ॥  

गोशब्द इति विज्ञानमन्वयव्यतिरेकजम् ।  
तस्माद् गमकतैवादावभिधायकता पुनः ॥ ४६ ॥  

तन्निमित्तेति सम्बन्धः संज्ञासंज्ञित्वलक्षणः ।  

[^2_pg437]सम्बन्धनियमोऽयन्तु याविनाभावितोच्यते ॥ ४७ ॥  

सम्बन्धग्रहणात् पूर्वं यस्मान्न गमयत्यतः ।  
गवादेर्नाभिधाशक्तिर्देवदत्तपदे यथा ॥ ४८ ॥  

यथैव गमकः शब्दो व्यवहारात् प्रतीयते ।  
तथैव शक्तिविज्ञानं तस्योपायोऽवगम्यते ॥ ४९ ॥  

महिष्यादावप्रयोगादन्वयव्यतिरेकबलेनेदृशं विज्ञानमुपजायते—गोत्वस्यायं वाचको
गोशब्दः—इति ॥



उपसंहरति—**तस्मादिति** । तस्मादर्थप्रतिपत्तेः पूर्वमर्थापत्त्या वाचकत्वमेव
प्रतीयते ; ततस्तन्निमित्तमेव गमकत्वविशेषाभिधायकत्वमुत्तरकालमवगम्यत इति
सिद्धः [^3_pg437]शक्तिद्वयलक्षणः सम्बन्धः । अविनाभावस्तु तस्यैव नियामक इत्युक्त-
मित्याह—**सम्बन्धनियम इति** ॥



एवमवस्थिते पूर्वपक्षभाष्यमाह—“यदि प्रत्यायकः शब्दः, प्रथमश्रुतः किं
न प्रत्याययति”—इति । तदनेनोपक्षिप्तं प्रयोगमाह—**सम्बन्धग्रहणादिति** ।
गोशब्दो धर्मी, गोत्वं प्रति तस्य वाचिका शक्तिर्नास्तीति साध्यो धर्मः, सम्बन्ध-
ग्रहणात् पूर्वमप्रतिपादकत्वादिति हेतुः, देवदत्तपदवदिति दृष्टान्तः ॥



अत्र सिद्धान्तभाष्यम्—“सर्वत्र नो दर्शनं प्रमाणम् ; प्रत्यायक इति हि
प्रत्ययं दृष्ट्वावगच्छामः, न प्रथमश्रुत इति प्रथमश्रवणे प्रत्ययमदृष्ट्वा ; यावत्कृत्वः
श्रुतेन इयं संज्ञा इत्यवधारितं भवति, तावत्कृत्वः श्रुतादर्थावसायः”—इति ।
तद्व्याचष्टे—**यथैव गमक इति** । गोशब्दस्य हि शक्तिद्वयनियमसम्बन्धबलेनार्थं

[^1_pg437]: सास्नाद्येकार्थसंबन्धि. चौ. मु.

[^2_pg437]: संबन्धनियमे. यत्तु. मा.

[^3_pg437]: शक्तिद्वयविलक्षणः. मा.

<pb n="437"/>

स्वरूपग्रहणं चास्य यथा व्याप्रियते फले ।  

[^1_pg438]तथा संबन्धविज्ञानं नाशक्तिस्तत्कृता भवेत् ॥ ५० ॥  

यत्साधकतमत्वेन कस्यचित् किञ्चिदुच्यते ।  
तस्यानुग्राहकापेक्षा न स्वशक्तिविघातिनी ॥ ५१ ॥  

न हि तत् कारणं लोके वेदे वा किञ्चिदीदृशम् ।  
इतिकर्तव्यतासाध्ये यस्य नानुग्रहेऽर्थिता ॥ ५२ ॥  

प्रत्यात्मनियतत्वाच्च [^2_pg438]तयैव करणं भवेत् ।  
बाह्यान्तरविभागेन क्वचित् स्याद्वा [^3_pg438]विभाषया ॥ ५३ ॥  

प्रतिपादयतस्तज्ज्ञानमितिकर्तव्यता यथा धूमस्याविनाभावज्ञानम् । न च करण-
स्येतिकर्तव्यतापेक्षायामशक्तत्वमित्यर्थः ॥



अत्रैव दृष्टान्तमाह—**स्वरूपग्रहणमिति** । यथा स्वरूपग्रहणापेक्षायां
शब्दस्यार्थप्रतिपत्तिलक्षणे फले शक्तिविघातो नास्ति तथा[^4_pg438] सम्बन्धग्रहणापेक्षा-
यामित्यर्थः ॥



अपि च, अभिधानक्रियायां कारकत्वं वाचकत्वम् ; तस्य च संबन्धग्रहण-
स्वरूपग्रहणलक्षणे[^5_pg438]तिकर्तव्यताद्यनुग्राहकापेक्षा न कारणशक्तिविघातं करोतीत्याह—
**यत्साधकतमत्वेनेति** ॥



न चैतदभिनवं यच्छब्दे ; यतो वैदिका आग्नेयादयो लौकिकाश्चक्षुरादयः
स्वक्रियायामितिकर्तव्यतापेक्षाः । तदाह—**न हि तत् कारणमिति** ॥



एवं तावत् वैदिकलौकिककारणानुग्राहिणीं प्रयाजादिदृढमुष्टिलक्षणमिति-
कर्तव्यतामभिधायेदानीं करणस्वरूपोपपादिकामाह—**प्रत्यात्मनियतत्वाच्चेति** ।
काष्ठानां हि पाकप्रवृत्तौ ज्वालादयोऽवान्तरव्यापारलक्षणाः प्रतिकारकं च नियताः
कारणादीनामुत्पादकाः । ननु रूपप्रतिपत्तिलक्षणायां क्रियायामिन्द्रियालोकसमन-

[^1_pg438]: यथा. मा.

[^2_pg438]: यथैव. चौ. मु.

[^3_pg438]: विवक्षया. चौ. मु.

[^4_pg438]: यथा. मा.

[^5_pg438]: इतिकर्तव्यतापेक्षाद्यग्राहिका. मा.

<pb n="438"/>

उद्विग्नो [^1_pg439]ह्यन्धकारेण कश्चिदेवं ब्रवीत्यपि ।  
किं चक्षुषा ममैतेन दृष्टं दीपेन यन्मया ॥ ५४ ॥  

[^2_pg439]नित्यवृत्तौ तु नान्धानां दृष्टिर्दीपशतैरपि ।  
रूपादिदर्शने यस्मात् तस्माच्चक्षुः प्रकाशकम् ॥ ५५ ॥  

शरीरात्ममनोयोगादसाधारणताबलात् ।  
विज्ञानासत्तिभावाच्च चक्षुः कारणमिष्यते ॥ ५६ ॥  

तथैवेहापि सम्बन्धज्ञानमङ्गं प्रसिद्धितः ।  

स्कत्वादीनां समाने तद्भावभावित्वे कथमिन्द्रियस्यैव करणत्वम्, आलोकादीनां तु
करणानुग्राहकत्वमित्याशङ्क्याह—**उद्विग्नो हीति** ॥



साधकतमं करणम् ; तमबर्थश्चातिशयः ; अन्धकारोद्विग्नश्चालोकस्यैव
साधकतमत्वं विवक्षति ; तदा चक्षुरादेरालोकं प्रत्यनुग्राहकत्वम् । विवक्षावशेनैत-
दुक्तम् । परमार्थतस्तु चक्षुरिन्द्रियस्यैव रूपप्रतिपत्तौ करणत्वम् ; आलोकस्यानु-
ग्राहकत्वम् ; अन्धस्य प्रदीपसमवधानेऽपि रूपाद्यप्रतिपत्तेः ।



ननु यदि शक्तः किमित्यपेक्षते ? अपेक्षते चेदपेक्ष्यमाणस्यैव शक्तत्वमु-
भयोर्वा । [^3_pg439]सहकारिकारणसमवधानं शक्तिः । उच्यते—यथा रूपप्रतिपत्ता-
विन्द्रियस्यालोकसहितस्य आलोकस्य वेन्द्रियसहितस्य उभयोर्वा शक्तत्वम्, एवं
शब्दस्य वा सम्बन्धग्रहणसहितस्य सम्बन्धग्रहणस्य वा शब्दसहितस्य उभयोर्वा
शक्तत्वमित्यदोषः ॥



अधुना “बाह्यान्तरविभागेन” इति यदुक्तम्, तद्विवृणोति—**शरीरेति** ॥



शरीरसम्बद्धात्मसमवेते रूपज्ञाने आलोकापेक्षया चक्षुरिन्द्रियस्यैव प्रत्यासत्तेः
साधकतमत्वेन करणत्वम् ; असाधारण्येन च [^4_pg439]संयोगापेक्षुया तस्य रूपरसज्ञान
साधारणत्वात् ; दार्ष्टान्तिके योजयितुमाह—**तथैवेहापीति** ॥

[^1_pg439]: ह्यन्यकारेण. मा.

[^2_pg439]: इत्यनिवृत्तौ तु नान्धादीनां
दृष्टि दीपशतैरपि. मा.

[^3_pg439]: सहकारिकारणसमवधानं वा
शक्तिः. मा.

[^4_pg439]: संस्कारापेक्षया. मा.

<pb n="439"/>
गौरवात् करणत्वेन मतं चेत् केन वार्यते ॥ ५७ ॥  

यथा चक्षुरितीदन्तु व्यभिचारित्वमुच्यते ।  
देवदत्तेऽपि चाव्यक्तां शक्तिमिच्छन्ति युक्तितः ॥ ५८ ॥  

[^1_pg440]प्रकाशेऽवस्थिते वाह्ये नान्धे रूपं प्रतीयते ।  
फलानन्तर्यतश्चापि चक्षुः करणमिष्यते ॥ ५९ ॥  

पुरुषाधीनविज्ञानस्तेभ्यः प्रागनिरूपितः ।  
यः संज्ञासंज्ञिसम्बन्धः स [^2_pg440]चेष्टश्चेद् ध्रुवं कृतः ॥ ६० ॥  

भिन्नदेशाद्यधिष्ठानाद् यथा रज्जुघटादिषु ।  

अथ विवक्षावशेनालोकवत् सम्बन्धग्रहणस्यैव करणत्वम्, शब्दस्तु
तदनुग्राहक इति; भवतु नाम न कश्चिद् दोष इत्याह—**गौरवादिति** ॥



“यथा चक्षुर्द्रष्टृ न बाह्येन प्रकाशेन विना”—इति भाष्यम् । तद्
व्याचष्टे—**यथा चक्षुरितीदमिति** । यत् सापेक्षत्वेनाशक्तत्वमुक्तम् तस्य चक्षुरा-
दावालोकापेक्षायामनैकान्तिकत्वमित्यर्थः ॥



“देवदत्तपदे यथा”—इति दृष्टान्तत्वेन दत्तम् ; तस्य साध्यविकल-
तामाह—**देवदत्तेऽपीति** । देवदत्तपदस्यार्थप्रतिपादिका शक्तिः कैश्चिदिष्यते ।
युक्तिं चाहुः, यस्माद् देवदत्तशब्द उच्चारिते न विद्मः कस्यार्थस्यायं वाचक इति ॥



एवमवस्थिते पूर्वपक्षभाष्यम्—“यदि प्रथमश्रुतो न प्रत्याययति, कृतक-
स्तर्हि शब्दस्यार्थेन सम्बन्धः”—इति । तद् व्याचष्टे—**पुरुषाधीनविज्ञान इति** ।



संज्ञासंज्ञिसम्बन्धो हि पुरुषान्वयव्यतिरेकानुविवायित्वात् पुरुषकार्यः समय
एव । स चासौ नित्यस्यैवाभिव्यञ्जकः । अभ्युपगम्यापि तं समयाभ्युपगमे-
नैवार्थप्रतिपत्तेः किमन्तर्गडुनानेन ? तदभावे समयमात्रादर्थप्रतिपत्तिर्न स्यात् ।
यत्र यत्र च संकेत्यते गोशब्दः तत्र तत्र प्रतिज्ञां न जनयति । “मुखे हि शब्द-
मुपलभामहे, भूमावर्थम्”—इति भाष्यम् । तद्व्याचष्टे—<q>भिन्नदेशाद्यधि-
ष्ठानादिति</q> ॥

[^1_pg440]: अयं श्लोको मा. न दृश्यते ;
न वा अत्र व्याख्यातः ॥

[^2_pg440]: चेष्टश्चे.... ...व कुत. मा.

<pb n="440"/>
समं नास्त्यनयोः किञ्चित् तेनासङ्गतता स्वतः ॥ ६१ ॥  

<TRAILER>इति चित्राक्षेपवादः[^1_pg441]</TRAILER>

रज्जुघटयोरिव भिन्नत्वेन व्यपदेशभेदेन कृतकः शब्दार्थयोः सम्बन्धः ।
पुरुषाभावेन च वेदे समयाभावाच्चोदनैव प्रमाणमिति प्रतिज्ञानं समञ्जसम् ॥


<trailer>इति भट्टोम्बेकविरचितायां तात्पर्यटीकायां
चित्राक्षेपः समाप्तः</trailer>

[^1_pg441]: अत्र इति संबन्धाक्षेपवादः इति. चौ. मु. वर्तते.

<pb n="441"/>
