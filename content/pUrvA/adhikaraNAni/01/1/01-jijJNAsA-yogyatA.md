---
title: ०१ जिज्ञासा-योग्यता
unicode_script: devanagari
---

## परिचयः
- विषयः - "स्वाध्यायोऽध्येतव्यः" इति वाक्यम्। 
- संशयः - इदम् अर्थ-ज्ञान-रूप-दृष्ट-प्रयोजनाय वेदाध्ययनं विधत्ते, उत स्वर्गरूपादृष्टप्रयोजनाय इति? 
- पूर्वपक्षः - स्वर्ग-रूपादृष्ट-प्रयोजनाय इति।
  - "अप्राप्ते शस्त्रम् अर्थवद्" इति पूर्वपक्षयुक्तिः। (वेदाननवगत्यापि रघनानुकरणादिभिर् यज्ञादिकं शक्यम्। तर्हि यज्ञकर्मज्ञानं प्राप्तम् एव।)
- सिद्धान्तः - अर्थज्ञान-रूप-दृष्टप्रयोजनाय वेदाध्ययनं विधत्ते इति।
  - "दृष्टे फले सम्भवत्य् अदृष्ट-फलस्य अन्याय्यत्वम्" इति सिद्धान्तयुक्तिः।
- प्रयोजनम् - पूर्वपक्षे पूर्वमीमांसाशास्त्रानारम्भः। सिद्धान्ते पूर्वमीमांसाशास्त्रारम्भः (अर्थज्ञानोद्देशसहित-स्वाध्याय-विधानात्।)। 
- सङ्गतिः - उपोद्घातः।

## नयमञ्जरी - जिज्ञासाधिकरणम्
स्रोतो [ऽत्र](https://archive.org/details/mImAmsA-nyAya-manjarI-paTTAbhi-rAma-shAstrI/page/n19/mode/2up)।

अस्याधिकरणस्य विचारविषयो धर्मविचारशास्त्रम् ।  
शास्त्रमिदं किं नारम्भणीयम् ? उतारम्भणीयम् ? इति सन्देहः । 

तदर्थं 'स्वाध्यायोऽध्येतव्यः' इति विधिर् अदृष्टार्थं वेदाध्ययनं विधत्ते, उतार्थज्ञानार्थं विधत्त इति विचारणीयम् । यद्य् अदृष्टार्थं विधत्ते- तहि विचारार्थं शास्त्रम् अनारम्भणीयम् इति सिध्यति । यदि च दृष्टार्थज्ञानार्थमध्ययनं विधत्ते, तहि तदर्थज्ञानं विचारमन्तरा न सिध्येदिति विचारशास्त्रमारम्भणीयमिति सिध्यति । 

तत्रायं पूर्वपक्षः - वेदार्थज्ञानं विनापि विधिना लिखितपाठादिना प्राप्तुं शक्यत इति विधेर् आवश्यकता नास्ति । अतो ऽदृष्टार्थम् एवाध्ययनम् । ततश्च नारम्भणीयं विचारशास्त्रमिति । 

एवं पूर्वपक्षे प्राप्ते महर्षिर् जैमिनिः 'अथातो धर्मजिज्ञासा' इति विचारशास्त्रमारभते । स्वाध्यायाध्ययनविधिर् नादृष्टार्थम् अध्ययनं विधत्ते, 'दृष्टे सम्भवत्यदृष्टस्यान्याय्यत्वादि'ति न्यायात् । 

प्रकारान्तरेणाऽऽर्थज्ञानसम्भवे ऽपि स्वाध्यायाध्ययन-विधिना नियमः क्रियते - यत् स्वाध्यायाध्ययन-विधिनैवार्थज्ञानं सम्पादयेद् इति, 'व्रीहीनवहन्तीति'वत् । यथा ऽवहनन-साध्य-तुषविमोक-फलस्य नख-विदलनाश्म-कुट्टनादिनापि सम्पद्यमानस्याऽऽवहनेनैव तत्फलं सम्पादनीयम् इति नियमः स्वीक्रियते, अन्यथा दर्शपूर्णमास-जन्यम् अपूर्वं नोत्पद्यत इति कल्प्यते, तथोत्तर-क्रतु-विधिषु स्वस्वानुष्ठानायाऽर्थज्ञानम् आक्षिपत्सु तदर्थज्ञानं स्वाध्यायाध्ययनेनैव सम्पादनीयम् । अन्यथा तत्तत्क्रतु-जन्यापूर्वं नोत्पद्यत इति कल्प्यते । 

यद्यपि साङ्गवेदाध्यायिनां निरुक्तव्याकरणादिना पदपदार्थज्ञानं जायत एव, तथापि 'अक्ताश् शर्करा उपदधाति' इत्यादौ घृतेनैवाञ्जनं कर्तव्यं नान्य-द्रवद्रव्येणेति वाक्यार्थज्ञानं निरुक्तव्याकरणादिना न भवतीति वाक्यार्थ-विचारात्मक मीमांसाशास्त्रम् एव शरणी-करणीयम् इति जैमिनिः - 'अथातो धर्मजिज्ञासा' इति सूत्रेण बोधयति । तथा च शास्त्रारम्भो विधिप्रयुक्तस्सिध्यति ॥