---
title: ११२ टिप्पणयः

---
- 4/382: Tait.S. 5.5.2.1
- 4/383: E2: abhūtvāgniṃ
- 4/384: Tait.S. 5.5.1.7

____________________________________________


## पक्षे वोत्पन्नसंयोगात् // MS_४,४.१३ //

उत्पन्नस्य निमित्त उख्याभरणे निर्घातेन संयोगः। नासंयुक्तस्योत्पन्नस्य दोषनिर्घातप्रयोजनता। तस्माद् इह न दधिग्रहवद् विरोधो ऽस्ति। तेन नार्थवादः, नैमित्तिक इति। अथ यद् उक्तम्, लोकैः समानसंख्यत्वं नित्यत्वाद् उपपद्यते, नान्यथेति। तत्र ब्रूमः, त्रित्वाल् लोकानां हविषां च सामान्याद् अर्थवादो भविष्यतीति।


____________________________________________


## षट्चितिः पूर्ववत्त्वात् // MS_४,४.१४ //

अस्त्य् अग्निः, य एवं विद्वान् अग्निं चिनुत इति+++({4/385})+++। तत्र [५२३]+++({4/386})+++ श्रूयते, संवत्सरो वैनं प्रतिष्ठायै नुदति यो ऽग्निं चित्वा न प्रतितिष्ठति, पञ्च पूर्वाश् चितयो भवन्ति। अथ षष्ठीं चितिं चिनुत इति+++({4/387})+++। तत्र संदेहः, किं यो ऽयं नित्य एवाग्निः स एवायं षट्चितिक उच्यते, उतैकचितिको नैमित्तिक इति। किं प्राप्तम्? तस्मिन्न् एव नित्ये ऽग्नौ षष्ठी चितिर् एषा विधीयते, नित्यायाम् एव षष्ठ्याम् एषो ऽर्थवादः। यो ऽपि न प्रतिष्ठार्हः, सो ऽप्य् अनया षष्ठ्या चित्या प्रतिष्ठातुम् अर्हतीति चितिप्रशंसा। किम् अर्थम् एवं वर्ण्यते? षष्ठीशब्दश्रवणात्। षण्णां हि पूरणी षष्ठी, एकस्यां हि चितौ षष्ठीशब्दो न सामञ्जस्येन स्यात्। तस्मात् षट्चितिको ऽग्निर् नित्य इति।
