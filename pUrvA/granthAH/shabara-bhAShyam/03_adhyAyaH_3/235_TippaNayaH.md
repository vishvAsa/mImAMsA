---
title: २३५ टिप्पणयः

---
- 3/688: E2,4: āgnīdhraṃ

____________________________________________


## स्वामिसप्तदशाः कर्मसामान्यात् // MS_३,७.३८ //

एतद् उक्तम् - सप्तदश ऋत्विज इति, ते च ब्रह्मादयः। तत्र संदेहः - किम् एषां सदस्यः सप्तदशः, उत गृहपतिः? किं तावत् प्राप्तम्? सदस्य इति। स हि कर्मकरः, इतरः स्वामी। यश् च कर्मकरः, स परिक्रेतव्यः, ऋत्विजश् च परिक्रीयन्ते, तस्मात् सदस्यः सप्तदश ऋत्विग् इति। अपि च - तस्य चमसम् आमनन्ति वरणं च। ऋत्विग्वरीतव्यो न स्वामी। तस्मात् सदस्यः सप्तदश इति प्राप्ते, उच्यते - स्वामिसप्तदशाः कर्मसामान्यात्, स्वाम्य् एषां सप्तदशः स्यात्। कुतः? कर्मसामान्यात्, यज्ञे कर्तार ऋत्विजो भवन्ति, यज्ञे च कर्ता गृहपतिः, तस्माद् ऋत्विक्, [४०६]+++({3/689})+++ यज्ञकर्मसामान्यात्। यद् उक्तम् - तं समामनन्ति, तस्य चमसम् आमनन्ति वरणं च, तस्मात् सदस्यः सप्तदश इति। उच्यते - ब्रह्माणम् एव ते समामनन्ति, वरणम् अपि चमसश् च ब्रह्मण एव, स हि सदसि भवः, तस्मात् स्वामिसप्तदशाः।
