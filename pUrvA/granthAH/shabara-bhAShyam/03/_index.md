+++
title = "+०३ अध्यायः ३"

+++
[२०८][^3/1]

[^3/1]: E2: 4,1; E4: 3,525; E6: 1,143. E5 enthält jetzt nur noch die ŚBh-Zitate der Bṛhatī und bleibt daher unberücksichtigt


____________________________________________


## ३,१

### अथातः शेषलक्षणम् ॥ MS_३,१.१ ॥

नानाकर्मलक्षणं वृत्तम्, अनन्तरं शेषलक्षणं वर्तयिष्यामः। कः शेषः? केन हेतुना शेषः? कथं च विनियुज्यते? इति, श्रुत्यादीनि च विनियोगे कारणानीति वक्ष्यते, तेषां च बलवदबलवत्ता, एतत् तात्पर्येणान्यद् अप्य् उपोद्धातादिना।


____________________________________________


### शेषः परार्थत्वात् ॥ MS_३,१.२ ॥

इह सूत्रे शेषस्य लक्षणम्, येन च हेतुना शेष इत्य् उच्यते, तद् उभयम् आख्यायते। यः परस्योपकारे वर्तते, स शेष इत्य् उच्यते। तद् यथा, ये परार्थाः, ते वक्तारो भवन्ति शेषभूता वयम् इहेति। ननु यो ऽपि प्रधानभूतः, सो ऽपि कदाचित् परार्थे वर्तते, यथोपाध्यायः प्रधानभूतः शिष्याणां विद्याविनयाधाने वर्तते। सत्यं वर्तते। यस् त्व् अत्यन्तं परार्थः, तं वयं शेष इति ब्रूमः। यथा, गर्भदासः कर्मार्थ एव स्वामिनो ऽनड्वांश् च क्रीयते, वक्ष्यतीत्य् एव। ननु गर्भदासस्यापि सवामी संविदधानो गुणभावमायात्। नेति ब्रूमः, आत्मन एवासौ संविदधानो गुणभावं गच्छति, नान्तरीयकत्वाद् गर्भ[२०९][^3/2]दासस्योपकरोति, अनडुहो वा। यस् त्व् अत्यन्तं परार्थः, तं वयं शेष इति ब्रूमः।
अथ तत्र किं वृत्तम्? यैस् तु द्रव्यं चिकीर्ष्यते गुणस् तत्र प्रतीयेत[^3/3] इति[^3/4]। तत्रापूर्वार्थता व्यावर्तिता, दृष्टप्रयोजनानामाख्यातानाम्। इह तु सर्वेषाम् एव शेषाणां लक्षणम् उच्यते।


[^3/2]: E2: 4,15; E4: 3,532; E6: 1,143

[^3/3]: E2: pratīyate

[^3/4]: MS 2.1.8

____________________________________________


### द्रव्यगुणसंस्कारेषु वादरिः[^3/5] ॥ MS_३,१.३ ॥

वादरिर्[^3/6] आचार्यो ऽत्र द्रव्यगुणसंस्कारेष्व् एव शेषशब्द इति मने[^3/7], न यागफलपुरुषेषु। द्रव्यं क्रियार्थम्, यदि प्रयोजनवती क्रिया, व्यक्तं सा द्रव्येण निर्वर्तयितव्या[^3/8], तस्या निर्वृत्तिर् द्रव्यादृते न भवतीति तन्निर्वृत्तये द्रव्यम् एषितव्यं भवति। तस्मात् क्रियार्थं द्रव्यम्। गुणः शक्नोति विशिष्टं द्रव्यं चोदितं लक्षयितुम्, लक्षितेन च तेन प्रयोजनम्, विशिष्टस्य क्रियासाधनत्वात्। तस्मात् सो ऽपि द्रव्यद्वारेण क्रियाया उपकरोतीति[^3/9] क्रियार्थ एव। संस्कारो नाम स भवति, यस्मिन् जाते पदार्थो भवति योग्यः कस्यचिद् अर्थस्य, तेनापि क्रियायां कर्तव्यायां प्रयोजनम् इति सो ऽपि परार्थः। तस्माद् द्रव्यगुणसंस्काराः परार्थत्वाच् छेषभूताः।
न तु यागफलपुरुषाः। यागस् तावत् कर्तव्यः पुरुषस्य। न हि, तस्मिन् निर्वर्तिते किंचिद् अपरम् अस्ति कर्तव्यम्। स हि पुरुषार्थः, यद् अन्यद् द्रव्यादि, तत् तदर्थं तस्य शेषभूतम्। स तु न किंचिद् अभिनिर्वर्तयितुं क्रियते। फलम् अपि न तेन क्रियते, तस्मिंस् तु कृते स्वयम् एव तद् भवति। तस्मिन् कृते फलम् अस्य भवतीत्य् एतावद् गम्यते। नास्ति शब्दो यागेन क्रियते [२१०][^3/10] फलम् इति। तस्माद् यागो न शेषभूतः कस्यचिद् अर्थस्य। फलम् अपि न पुरुषं प्रत्युपदिश्यते। यः स्वर्गं कामयते, स यागं कुर्याद् इत्य् एतावच् छब्देनोदिश्यते, नात्मनः परस्य वेति। स्वर्गं प्रतीच्छामात्रेण स्वर्गकाम इति भवति। तस्मात् पुरुषं प्रति गुणभावेन न श्रूयते स्वर्गः। तस्मात् सो ऽपि न शेषभूतः। न चेत् फलयागौ गुणभावेन चोद्येते, कस्य पुरुषः प्रधानभूतो भवति। प्रत्यक्षश् चास्य द्रव्यत्वात् कर्म प्रति गुणभावः। तस्माद् द्रव्यगुणसंस्कारेष्व् एव शेषभावं वादरिर्[^3/11] मेन इति।


[^3/5]: E2,4,6: bādariḥ

[^3/6]: E2,4,6: bādarir

[^3/7]: E2,4,6: mene

[^3/8]: E2: nirvartitavyā

[^3/9]: E2: om. iti

[^3/10]: E2: 4,17; E4: 3,539; E6: 1,144

[^3/11]: E2,4,6: bādarir

____________________________________________


### कर्माण्य् अपि जैमिनिः, फलार्थत्वात् ॥ MS_३,१.४ ॥

जैमिनिस् तु खल्व् आचार्यः कर्माण्य् अपि शेषभूतानि मन्यते स्म, न वादरिर्[^3/12] इवावधारणाम् अनुमेने। स हि ददर्श, न यागः कर्तव्यतया चोद्यते, फलकामस्य तु तत्साधनोपायत्वेनेति। एवं श्रुतो ऽर्थः परिगृहीतो भविष्यति। अर्थवांश् चोपदेशः। एनम् एवार्थं षष्ठे ऽध्याये सूत्रैर् एव साधयिष्यति। इह तु तत्सिद्धेनैव फलार्थत्वेन शेषभावं यागस्यापादयति स्म। तस्माद् अनवधारणा द्रव्यगुणसंकाराः शेषभूताः, यागो ऽपि शेषभूतः फलं प्रतीति।


[^3/12]: E2,4,6: bādarir

____________________________________________


### फलं च पुरुषार्थत्वात् ॥ MS_३,१.५ ॥

फलम् अपि पुरुषं प्रत्युपदिश्यते। यः स्वर्गो मे भवेद् इत्य् एवं कामयते, तस्य यागः। न यः स्वर्गः, स आत्मानं लभेतेति। कुतः। आत्मनेपदप्रयोगात्, कर्त्रभिप्राय एतद् भवति। क्रियाफलम् अनुभवेत् कथं पुरुष इति यागः प्रयुज्यते। तस्मात् फलं पुरुषार्थं यागाच् छ्रूयते, नात्म-निर्वृत्त्यर्थम्। तस्माच् छेषभूतम् इति।

[२११][^3/13]


[^3/13]: E2: 4,19; E4: 3,542; E6: 1,144

____________________________________________


### पुरुषश् च कर्मार्थत्वात् ॥ MS_३,१.६ ॥

पुरुषो ऽप्य् औदुम्बरीसंमानादिषु गुणभूतः श्रूयते। तस्माद् अनवधारणैषा, द्रव्यगुणसंस्-कारेषु शेषत्वं वादरिर्[^3/14] मेन इति।
अथेदानीम् अत्र भगवान् वृत्तिकारः परिनिश्चिकाय - द्रव्यगुणसंस्कारेष्व् एव नियतो यजिं प्रति शेषभावः, आपेक्षिक इतरेषाम्। यागस्य द्रव्यं प्रति प्रधानभावः, फलम् प्रति गुणभावः, फलस्य यागं प्रति प्राधान्यम्, पुरुषं प्रति गुणता, पुरुषस्य फलं प्रति प्रधानता, औदुम्बरीसंमानादि प्रति गुणत्वम्। तस्मात् संमतावधारणा, द्रव्यगुणसंस्कारा यागं प्रति नियोगतो गुणभूतैवेति।


[^3/14]: E2,4,6: bādarir

____________________________________________


### तेषाम् अर्थेन संबन्धः ॥ MS_३,१.७ ॥

स्तो दर्शपूर्णमासौ, दर्शपूर्णमासाभ्यां स्वर्गकामो यजेतेति। तत्र श्रूयन्ते धर्माः, निर्-वपणम्, प्रोक्षणम्, अवहननम् इत्येवमादय औषधधर्माः। तथा, उत्पवनविलापनयहणा-सादनादय[^3/15] आज्यधर्माः। तथा, शाखाहरणम्, गवां प्रस्थापनम्, गवां प्रस्तावनम्[^3/16] इत्येवमादयो ऽपि सान्ताय्यस्य[^3/17]। तेषु संदेहः - किं सर्वे, औषधे आज्ये सान्नाय्ये च कर्तव्याः, उत ये यत्र क्रियमाणा अर्थवन्तः, ते तत्र कर्तव्या इति।
ननु संयुक्ता एव[^3/18] श्रूयन्ते, यथा, व्रीहीन् अवहन्ति, तण्डुलान् पिनष्टीति। बाढं संयुक्ताः, अवघातादयस् तु पदार्था विधीयन्ते श्रुत्या, वाक्येनैषां व्रीह्यादिसंयोगः। अतो ऽस्ति संशयः। [२१२][^3/19] किं तावत् प्राप्तम्? तेषाम् अर्थेन संबन्धः। अर्थेन प्रयोजनेन, ये यत्र क्रियमाणाः प्रयोजनवन्तः, ते तत्र कर्तव्याः। प्रथनादय आज्यसान्ताय्ययोर्[^3/20] अनुपकारका इति न तत्र करणीयाः। एवम् उत्पवनादय औषधसान्नाय्ययोः, शाखाहरणादय आज्यौषधयोः। ननु श्रूयन्ते सर्वे सर्वत्र। एतद् एव न जानीमः, श्रूयन्ते न श्रूयन्त इति, तद् विचारायितव्यम्। यद्य् अपि श्रूयरन्[^3/21], तथाप्य् अनुपकारकत्वान् नैव कर्तव्या भवेयुः।


[^3/15]: E2,4,6: grahaṇāsādanādaya

[^3/16]: E2,4: prasnāvanam

[^3/17]: E2: sāṃnāyyasya, E4: sānāyyasya, E6: sānnāyyasya

[^3/18]: E2,4: evaite, E6: evam

[^3/19]: E2: 4,24; E4: 3,545; E6: 1,145

[^3/20]: E2,4: ājyasāṃnāyyayor, E6: ājyasānnāyyayor

[^3/21]: E2,4,6: śrūyeraṃs

____________________________________________


### विहितस् तु सर्वधर्मः स्यात् संयोगतो ऽविशेषात् प्रकरणाविशेषाच् च ॥ MS_३,१.८ ॥

उच्यते - यो ऽर्थात् प्राप्तः स्यात्, स यत्र प्रयोजनं तत्रैव क्रियेत। शब्देन तु सर्वे ऽमी पदार्था विहिताः, तेन न, यत्र केवलं प्रयोजनं प्रत्यक्षं दृश्यते, तत्रैव कर्तव्याह्। क्व तर्हि? यत्र यत्र विहिताः, ते चामी सर्वत्र विहिताः गम्यन्ते। कुतः? संयोगतो ऽविशेषात् प्रकरणाविशेषाच् च। सर्वेषां तावद् आज्यौषधसान्नाय्यानाम् अपूर्वेण साध्यसाधनसंयोगो ऽविशिष्टः, यत्र क्रियमाणा अपूर्वस्य कृता भवतीति विज्ञायते। तथा प्रकरणम् अविशिष्टम्, यस्मिन् विहिताः सर्वेषां विहिता भवन्तीति गम्यते। अतः सर्वे सर्वत्र कर्तव्याः, यत् त्व् अमी न सर्वत्रोपकुर्वन्तीति, विधानसामर्थ्यात् सर्वत्रोपकारका इति गम्यते। स चायम् अदृष्ट उपकारो भविष्यति।


____________________________________________


### अर्थलोपाद् अकर्म स्यात् ॥ MS_३,१.९ ॥

नैतत्, सर्वे सर्वत्र करणीया इति, ये यत्र नोपकुर्वन्ति, न ते तत्र क्रियाम् अर्हन्तीत्य् उक्तम् एव। ननु विधानसामर्थ्यात् सर्वे सर्वत्रोप्करिष्यन्ति। नेति ब्रूमः।

[२१३][^3/22]


[^3/22]: E2: 4,27; E4: 3,550; E6: 1,146

____________________________________________


### फलं तु सह चेष्टया शब्दार्थो ऽभावाद् विप्रयोगे स्यात् ॥ MS_३,१.१० ॥

नास्ति विधानम्, येन सर्वे सर्वत्रोपकुर्वन्ति। न च प्रत्यक्षादिभिर् उपकारम् अवगच्छामः। अर्थापत्तिर् अपि नियोगतस् तत्रैव भवेत्, यत्रैव शबेन चोदना भवति, नान्यथा। यदि च प्रथनादीनाम् आज्यसान्नाय्ययोर् अनुपकुर्वताम् अपि तत्प्रकरणे समाम्नायो ऽनुपपन्नो भवेत्, ततो ऽर्थाद् अदृष्ट उपकारः कल्प्येत, ते त्व् अवश्यं समाम्नानीया औषधार्थम्। फलं हि सह चेष्टयावहननादिकयावगम्यते तुषविमोचनादि, प्रयोजनं च तेन, न तस्माद् ऋते पुरोडाशः सिध्यति, सति चास्मिन्न् अर्थवान् प्रकरणे समाम्नायः। अर्थवति च तस्मिन् नादृष्टकल्पनायां प्रमाणम् अस्तीत्य् अतो न शक्यं कल्पयितुम्। यदि च तत्र तण्डुलादिनिष्पादनं दृष्टं नाभविष्यत्, ततो विप्रयोगे तण्डुलादीनाम् अभावाद् उपकारस्य शब्दार्थमात्रं दृष्टोपकारानपेक्षं कर्तव्यम् इत्य् आज्यसान्नाय्ययोर् अपि क्रियमाणानाम् अदृष्टम् अभविष्यत्। तस्मान् न प्रथनादयः सर्वत्र। एवम् उत्पवनादयः शाखाहरणादयश् च। तस्मान् न, सर्वे सर्व्त्र कर्तव्याः, प्रथनादयो नाज्यसान्नायय्योः, औषधे एव ते, उत्पवनादय आज्यस्य, नौषधसान्नाय्ययोः, शाखाहरणादयश् च सान्नाय्यस्य, नाज्यौषधयोर् इति सिद्धम्।


____________________________________________


### द्रव्यं चोत्पत्तिसंयोगात् तदर्थम्[^3/23] एव चोद्येत ॥ MS_३,१.११ ॥

स्तो दर्शपूर्णमासौ, तत्र समामनन्ति - स्फ्यश् च कपालानि च [२१४][^3/24] अग्निहोत्रहवणी च शूर्पं च कृष्णाजिनं च शम्या चोलूखलं च मुसलं च दृष्टच् चोपला चैतानि वै दश यज्ञायुधानीति[^3/25]। तत्र संदिह्यते - किं यो य इह शक्यत एभिः कर्तुम्, तस्मै तस्मै पदार्थायैतानि समाम्नातानि, उत यद् येन संयुक्तम्, तस्मा एवेति। किं तावत् प्राप्तम्? यद् येन शक्यम् इति। कुतः? एवं विधयो भविष्यन्ति तथार्थन्वतः[^3/26], इतरथा ते ऽनुवादा निष्प्रयोजनाः, प्रकरणाविशेषश् च सर्वपदार्थान् प्रति, यज्ञायुधानीति च यज्ञसंयोगो ऽविशिष्टः। तस्मात् सर्वे सर्वत्रेत्य् एवं प्राप्तम्।
एवं प्राप्ते ब्रूमः - द्रव्यं चोत्पत्तिसंयोगात् तदर्थम् एव चोद्येत, यो येन पदार्थेन सहोत्पत्तिवाक्येन संयुक्तः स पदार्थः तेनैव कर्तव्यः, यथा स्फ्येनोद्धन्तीत्य् उद्धनार्थता स्फ्यस्य वाक्येन, तद् उद्धणनं न स्फ्याद् अन्येन कर्तव्यम्। यदा चैवम्, तदा प्राप्त एव स्फ्यः, तस्यायम् अनुवादो भवितुम् अर्हति, एतानि वै दशयज्ञायुधानीति। एवम् एकैस्यानुवादः, तेन तेन वचनेन प्राप्तस्य। यथा - कपालेषु श्रपयति, अग्निहोत्रहवण्या हवींषि निर्वपति, शूर्पेण विविनक्ति, कृष्णाजिनम् अधस्ताद् उलूखलस्यावस्तृणाति, शम्यायां[^3/27] दृषद्य्[^3/28] उपदधाति, उलूखल-मुसलाभ्याम् अवहन्ति, दृषद् उपलाभ्यां पिनष्टीति। प्रकरणात् सर्वाणि सर्वत्र प्राप्नुयुः, वचनात् तु यथावचनम्, यज्ञायुधशब्दो ऽपि सामान्येन प्रयोजनं विदधत् तद् वाध्येतैव[^3/29], परोक्षं हि सामान्यवचनेन विशेषविधानं भवति, प्रत्यक्षं तु विशेषवचनेन विशेषविधानम्। तस्माद् यद् येनोत्पत्त्या संयुक्तम्, तत् तत्रैव विनियुज्यत इति सिद्धम्।

[२१५][^3/30]


[^3/23]: E2: artham

[^3/24]: E2: 4,30; E4: 3,553; E6: 1,147

[^3/25]: Tait. S. 1.6.8.3

[^3/26]: E2: yathārthanvataḥ

[^3/27]: E1,6; E1 (v.l.), E2,4: śamyāyāṃ

[^3/28]: E1,6; E2,4: dṛṣadam, E4 (v.l.): dṛṣad

[^3/29]: E2,4,6: bādhyetaiva

[^3/30]: E2: 4,33; E4: 3,556; E6: 1,147

____________________________________________


### अर्थैकत्वे द्रव्यगुणयोर् ऐककर्म्यान् नियमः स्यात् ॥ MS_३,१.१२ ॥
ज्योतिष्टोमे क्रयं प्रकृत्य श्रूयते - अरुणया पिङ्गाक्ष्यैकहायन्या[^3/31] सोमं क्रीणातीति[^3/32]। तत्र संदेहः - किम् अरुणिमा कृत्स्नप्रकरणे निविशेते, उत क्रय एवैकहायन्याम् इति। कथं पुनः अरुणया क्रीणातीत्य् एवं विस्पष्टे क्रयसंबन्धे गम्यमाने संशय इति। उच्यते - इह हि गुणम् अरुणिमानम् अमूर्तं सन्तं क्रियायाः करणम् इति शब्द उपदिशति, यत् करणाभिधायिन्या तृतीयाविभक्त्या संयुज्य निर्दिशति - अरुणयेति, न चामूर्तो ऽर्थः क्रियायाः साधनं भवितुम् अर्हति, अतो ऽसं-बन्धं क्रीणातिनारुणगुणस्यावगच्छामः। न चाशङ्कनीयम् अर्थं प्रमाणभूतः शब्दो ऽभिधास्यतीत्य् एवं प्रकल्पना कदाचिद् उपपद्येतापि। केनचित् प्रकारेण संबन्ध इति वचनप्रामाण्यप्रकारान्वेषणे बुद्धिर् भवति, तद् यदि परम्, विचारयन्तः क्रियासंबन्धसामर्थ्यम् अवगमिष्यामः, एकवाक्यतया क्रय एवारुणिमानं निवेशयिष्यामः। अथ त्व् अप्रमाद्यद्भिर् अन्विष्यमाणो न कथंचन संबन्ध उपपत्स्यते, ततो वाक्यभेदम् अभ्युपगम्य प्रकरणधर्मम् एनम् अध्यवसास्यामः[^3/33]। तस्माद् अवश्यं विचारणीयम् एतद् इति।
किं तावत् प्राप्तम्? कृत्स्ने प्रकरणे निवेशः। कस्मात्? संयोगतो ऽविशेषात्, प्रकरणाविशेषाच् च। ननु प्रकरणाद् वाक्यं बलीयो भवतीत्य् एकवाक्यत्वाद् अरुणिमा क्रयेण संभन्त्स्यत इति। नैतद् एवम् अवगम्यते, न हि वचनशतेनाप्य् अनार[२१३][^3/34]भ्यो ऽर्थः शक्यो विधातुम्, यो हि ब्रूयात् - उदकेन दग्धव्यम् अग्निना क्लेदयितव्यम् इति, किं स वचनप्रयोजनसामञ्जस्यम् अश्नुवीत? न चामूर्तो ऽर्थः क्रियायाः साधनम् उपपद्यते। तस्माद् अरुणया क्रीणातीति संबन्धाभावाद् एकवाक्यता न भवतीति।
ननु नैवायं गुणवचनः, किं तर्हि द्रव्यवचनः। कुतः? स्त्रीलिङ्गसंबन्धात्। द्रव्यविशेषा ह्य् एते स्त्री पुमान् नपुंसकम् इति, स्त्रीयां यत् प्रातिपदिकं वर्तते, तस्मात् स्त्रीप्रत्ययो भवतीति, स्त्रीप्रत्ययं चारुणयेत्य् उपलभामहे। तस्माद् द्रव्यवचनः, अरुणशब्द[^3/35] इति। तद् एतद् अपेश-लम्, तद् एव हि द्रव्यम् अरुणिम्ना परिछिद्यमानम् अरुणशब्दाभिधानीयतां[^3/36] लभते, तद् एवान्यगुणकं नारुणशब्दः[^3/37] शक्नोत्य् अभिवदितुम्, अरुणिमानम् एष शब्दो न व्यभिचरति, व्य्-अभिचरति पुनर् द्रव्यम्, अव्यभिचारि च कारणं कारणवताम् इष्टम्। अतो ऽस्य गुणः स्वार्थ इति गम्यते, तद् अस्य प्रत्यक्षतो गुणवचनता गम्यते, स्त्रीप्रत्ययदर्शनात् तु नूनम् अरुणाप्रातिपदिकं द्रव्यवचनम् इत्य् अनुमानम्। प्रत्यक्षं चानुमानाद् बलीयः, तस्माद् गुणवचनः। कथं तर्हि स्त्रीप्रत्ययसंबन्धः? भवति हि गुणवचनस्यापि स्त्रीलिङ्गता, यथा चारुणा[^3/38] बुद्धिः, एवम् अरुणेति। गुणवचनश् चेत् क्रीणातिना न संबध्यते। तस्माद् वाक्यभेदं कृत्वा प्रकरणे सर्वस्मिन्न् एव संनिवेश इति।
अथ यदि क्रीणातिना न संबध्यते, तस्मिन् एव वाक्ये एकहायनीशब्देन संभन्त्स्यते, न भविष्यति वाक्यभेद इति। तन् न, केवलं हि गुणम् अरुणशाब्दो[^3/39] ऽभिदधाति, न द्रव्यगुणौ। केवलं च द्रव्यम् एकहायनीशब्दः, न गुणसहितम् इति तयोः संबन्धस्य वाचिकां षष्ठीम् अन्तरेण कथं संबन्धो गम्यते? आह - अन्तरेणापि षष्ठीम्, एकविभक्तिनिर्देशात् सामानाधिकरण्यम् [२१७][^3/40] अवगमिष्यामः, यथा नीलम् उत्पलम् इति। तद् अनुपपन्नम्, रूपाद् अरुणशब्दस्य[^3/41] गुणवचनता, कल्पनीयं त्व् एकविभक्तिसंयोगाद् एकहायनीशब्दसंनिधानाच् च तद् एकवाक्यताम् अभ्युपगम्यैकहायनीशब्दसामानाधिकरण्यम्, न च लिङ्गाद् वाक्यं बलीयः। तस्माद् असद् एतत्।
तत्रोच्यते - यदा केवलगुणवचनतायां शब्दः प्रवर्तमानो नान्येन संबन्धं लभते, तदानुपदेशकत्वाद् आनर्थक्यं मा भूद् इति द्रव्यपरताम् आपद्यते, तस्याम् अवस्थायाम् एकविभक्तियुक्तेनैकहायनीशब्देन संनिहितेनैकवाक्यताम् आपद्यमानः समानाधिकरणो भवति, तथा च कृत्वा, नीलम् उत्पलम् इत्य् उपपद्यते। स चायम् अरुणाशब्दस् तस्याम् अवस्थायां वर्तते, न ह्य् अस्य स्वार्थम् अभिदधत इतो विच्छिन्नस्य प्रकरणे ऽप्य् अर्थवत्ता। कुतः? येनैव हेतुना संबध्यते[^3/42] क्रीणातिना न, नामूर्तो[^3/43] ऽर्थः क्रियायाः साधनं भवतीति। न च क्रियासाधनैर् द्रव्यैः, न हि केवलगुणवचनः शक्नोति द्रव्यम् अभिधातुम् इति स एव हेतुः प्रकरणसंबन्धाभावे ऽपि, तत्रापि संबध्यमानः क्रियाभिर् वा संबध्येत, तत्साधनैर् वा द्रव्यैः, तच् चोभयम् अप्य् अनुपपन्नम्। अतो ऽनर्थकत्वपरिजिहीर्षया संनिहितेनैकहायनीशब्देनारुणाशब्दः संबध्यते। नास्ति वाक्यभेदः।
नैतद् एवम्, न ह्य् अयम् अरुणाशब्द एकहायनीविशेषणं भवितुम् अर्हति। किं कारणम्? करणविभक्त्या तृतीयया समुच्चरितो ऽयम्, तेनैतेन तृतीयाश्रुतिसामर्थ्यात् क्रियाविशेषणेन भवितव्यम्, कारकाणां हि क्रियया संबन्धो न द्रव्येणेति। स एष श्रुतिसामर्थ्यात् क्रियाविशेषणम्, एकवाक्यत्वाद्[^3/44] एकहायनीविशेषणम्। श्रुतिश् च वाक्याद् बलीयसी, तस्मान् नास्यैकहायनीसंबन्ध इति।

ननु च गुणस्य क्रियासंबन्धाभावाद् अविवक्षिता कारक[२१८][^3/45]शक्तिर्[^3/46] इत्य् एकहायनीसंबन्धो ऽयम् अध्यवसितः। एवम् अपि नोपपद्यते, यदि कारकाभिधानम् अविवक्षितम् इति गुणशब्देनैतेन द्रव्यम् अभिधातुम् इष्यते, तदा प्रातिपदिकार्थस्याव्यतिरेक इति प्रथमा विभक्तिः प्राप्नोति। न हि तृतीयान्तस् तम् अभिसंबन्धं शक्नोति वक्तुम्, न चान्यथानुपपत्तिर् इत्य् अन्यो ऽस्यानुपपद्यमानो ऽर्थः शक्यते कल्पयितुम्, यथाग्नौ तिष्ठति माणवक इत्य् उक्ते ज्वलने ऽनुपपद्यमानो नाश्वे गवि वा कल्प्यते, अग्निसमीपवचन एवाध्यवसीयते। तद्वद् इहाप्य् अप्रथमान्तः शब्दो न कथंचिद् अप्य् अव्यतिरिक्ते प्रातिपदिकार्थे भवितुम् अर्हतीति। तस्मात् कामम् अनर्थको ऽवगम्यतां नास्यैकहायनीसंबन्धो ऽध्यवसातव्यः।
आह - न ब्रूमः, न कारकम् अरुणाशब्देनाभिधीयत इति, व्यक्तम् अरुणगुणविशिष्टम् एतेन कारकम् अभिधीयते। कदाचित् तु किंचिद् विधित्सितं भवति, कदाचिद् उपसर्जनीभूतो ऽर्थो विधित्सितः, प्रधानीभूतो ऽनुवादः। तद् यथा, दण्डीत्य् उपसर्जनीभूतदण्डकपुरुषप्रधानकः शब्दो ऽवगम्यते, कदाचित् तु निर्ज्ञाते पुरुषे दण्डगुणविधानार्थम् उच्चार्यते - दण्डी प्रैषानन्वाहेति। तथा[^3/47] लोहितेष्णीषा ऋत्विजः प्रचरन्तीति। एवम् इहापि यद्य् अनुपसर्जनभूतो[^3/48] ऽरुणो गुणः, प्रधानभूतं कारकम्। तथाप्य् अनूदिते कारके ऽरुणगुणविधानार्थं वचनं युज्यते। तस्माद् एकहायनीसंबन्ध उपपद्यते, नास्ति वाक्यभेद इति। नैतत् सारम्, अत्र ह्य् एकहायनीक्रीणात्योर् अनवबुद्धं संबन्धं बोधयितुम् अयम् एकहायनीशब्द उच्चरितः, स एष कथम् इवारुणाशबेन संबध्य्ते, तद् एतद् अभिहितम् अपि पुनः पुनः पर्यनुयुज्ज्यते। [२१९][^3/49] कथं पुनर् एकहायनीशब्दस्य क्रीणातिना, अरुणगुणेन च समाने समभिव्याहारे क्रीणातिना संबन्धो ऽभ्युपगमनीयः, न पुनर् आरुण्येनेति। शब्दप्रामाण्यात्, भवति हि क्रियासंबन्धस्य वाचिका विभक्तिर् एकहायनीशब्दम् अनुनिविष्टा, न तु गुणसंबन्धस्य वाचिका। का पुनः क्रियासंबन्धस्य वाचिका, का वा गुणसंबन्धस्येति। कारकलक्षणा क्रियासंबन्धे विवक्षिते भवति द्वितीयादिः, अविवक्षिते पुनः कारके, संबन्धमात्रविवक्षायां षष्ठी। न चात्र षष्टीं पश्यामः, पश्यामस् तु खलु तृतीयाम्। अतः क्रीणातिना संबन्धम् अभ्युपगच्छाम एकहायनीशब्दस्य, नारुणाशब्देनेति।
कथं तर्हि भवत्य् अत्र संबन्धः, नीलम् उतपलम् इति। उच्यते - भवति, न तु श्रुतिलक्षणः, किं तु वाक्यलक्षणः, उत्पलशब्दसंनिधाने तदपेक्षी नीलशब्दस् तेनैकवाक्यताम् अभ्युपगच्छन् नाजहत् स्वार्थवृत्तिर् उपलविशेषाभिधानपर उच्चार्यमाणः संबन्धम् अभ्युपैति।

नन्व् इहापि वाक्यलक्षणस् तद्वद् एवारुणिम्ना समं संबन्ध एकहायन्या युज्यते। नेति ब्रूमः, श्रुतिर् हि वाक्याद् बलीयसी, श्रुतिश् चास्याः क्रियासंबन्धम् आह, न गुणसंबन्धम्। यदि पुनः श्रुतिसामर्थ्यात्, क्रियासंबन्धो ऽभ्युपगम्येत, एकवाक्यतवद् अपि गुणसंबन्धः। नैवं शक्यम्, यो ह्य् अन्येन सह संबन्धुम् उच्चार्यते, न तत्समीपगतो ऽप्य् अन्यस् तेन सह संबन्द्धुम् अर्हति। यथा भार्या राज्ञः, पुरुषो[^3/50] देवदत्तस्येति भार्याविशेषणार्थम् उच्चार्यमाणो राजशब्दो न पुरुषेण संबध्यते, तद्वद् इह क्रयाविशेषणार्थम् उच्चार्यमाण एकहायनीशब्दो नारुणाशब्देन संबन्धम् अर्हति।
आह - सत्यम् एवम् एतत्, असत्याम् आकाङ्क्षायाम् आनन्तर्यम् अकारणम्, सर्वत्र तु बोधिते पदार्थे वाक्यार्थ उपपद्यते, नान्यथा, सामान्यवृत्ति हि पदम्, विशेषवृत्ति वाक्यम्, सामान्येनाभिप्रवृत्तानां [२२०][^3/51] पदार्थानां यद् विशेषे ऽवस्थानम्, स वाक्यार्थः, तद् एतद् उक्तम् - तद्भूतानां क्रियार्थेन समाम्नायो ऽर्थस्य तन्निमित्तत्वाद् इति[^3/52], तत्र प्रत्यक्षतः[^3/53] पदार्थः, वाक्यार्थः पुनर् आनुमानिकः, तद् एतद् अवगम्यताम्, केवलस्वार्थवृत्ति पदम् अनुपदेशकम् इति पदान्तरेण संनिहितेनैकवाक्यत्वम् अभ्युपैति, नान्यथेति। तद् इह यद्य् अप्य् एकहायनीशब्दः क्रीणातिना संबन्ध्यमानः कृतार्थो न पदान्तरेण संबन्धम् आकाङ्क्षति, अरुणाशब्दस् तु पदान्तरेण संबन्धम् अलभमानो ऽनर्थक इत्य् एकहायनीशब्देनैकवाक्यताम् अभ्युपैति। ननूक्तम् - क्रियासंबन्धार्थः, नारुणासंबन्धार्थ इति।

आह - अरुणाशब्दस्यानर्थक्यपरिहारायोभयसंबन्धार्थ इति वदामः, अन्यार्थम् अपि कृतम् अन्यार्थम् अपि शक्नोति कर्तुम्, तद् यथा शाल्यर्थं कुल्याः प्रणीयन्ते, ताभ्यश् च पानीयं पीयत उपस्पृश्यते च। एवम् इहापि क्रयसंबन्धार्थम् एकहायनीशब्द उच्चार्यमाणो ऽरुणाशब्देन सह संभन्त्यते, न किंचिद् दुष्यति। तस्मान् न वाक्यभेद इति। नैतद् अस्ति, यद्य् अप्य् अयम् अरुणाशब्दो ऽनर्थको मा भूद् इत्य् एकहायन्या संबध्येत, तथापि सर्वस्मिन् प्रकरणे निवेष्टुम् अर्हति। न चैनं सोमं क्रीणातीत्य् एष शब्दः शक्नोति विशेष्टुम्। न ह्य् अयं विशेषणत्वेनोचार्यते, किं तर्हि अपूर्वो ऽयं विधीयते।
नन्व् अपूर्वो ऽपि विधीयमान एकहायनीशब्दवद् इतरेण संभन्त्स्यते। कथम्? प्रयोजनाय ह्य् उच्चार्यमाणः शब्दो येनार्थः, तस्मै तावत् प्रयोजनायावकल्प्यते, संनिहित्श् च बुद्धौ भवति, तेन बुद्धौ संनिहितेन शक्यते साकाङ्क्षः शब्दः संबन्धयितुम् इति। नैतद् एवम्, यो ह्य् असंबध्यमानो ऽनर्थको भवति, स संबध्यते नान्यः। कुत एतत्? संबध्यमाने हि सामान्यं विशेषे ऽवस्थाप्येत, तत्र वाक्येन श्रुतिः पीडिता स्यात्। न चायम् [२२१][^3/54] असंबध्यमानः क्रीणातिनानर्थको भवति, प्रकरणगताभिः[^3/55] एकहायनीभिर्[^3/56] अभिसंभन्त्स्यते।
नन्व् एतद् उक्तम् - प्रकरणे ऽप्य् अस्य संबन्धो ऽनुपपन्न इति। नानुपपन्नः, एकस्मिन् वाक्ये ऽन्यो ऽर्थो विधीयमानो नान्येन संबध्यते, वचनव्यक्तिभेदात्, अन्या हि वचनव्यक्तिर् विधीयमानस्य, अन्या गुणेन संबध्यमानस्य। अज्ञातवज् ज्ञाप्यते विधीयमानो ऽर्थः, ज्ञातवद् अनूद्यते गुणसंबन्धार्थम्, न च सकृद् उच्चार्यमाणो ज्ञातवद् अज्ञातवच् च भवितुम् अर्हति, एकहायनीशब्दः क्रये विधीयमानो ऽज्ञातवत् स्यात्, अरुणाशब्देन संबध्यमानश् च ज्ञतवत्। वाक्यभेदे पुनर् न दोषो भवति, प्रकरणे तु वाक्यान्तरैः क्रियाद्रव्यान्तराणी च प्राप्तानि। तैर् इदं वाक्यान्तरविहितं संबध्यते, तत्रान्यस्मिन् विधीयते, अन्यस्मिन् वाक्ये ऽनूद्यत इत्य् उप-पन्नं भवति। तस्मात् संयोगतो ऽविशेषात् प्रकरणाविशेषाच् च[^3/57] सर्वस्मिन् प्रकरणे द्रव्येषु निवेश इति।
एवं प्राप्ते ब्रूमः - अर्थैकत्वे द्रव्यगुणयोर् ऐककर्म्यान् नियमः स्याद् इति, यत्रार्थैकत्वं श्रूयते द्रव्यगुणयोः, तत्र द्रव्यगुणाव् एकस्मिन् पदार्थे नियम्येयाताम्। कुतः? ऐककर्म्याद् एककार्यत्वात्, एकं हि कार्यं द्रव्यगुणयोः श्रूयते क्रयसंबन्धः। कथम् एतद् अवगम्यते? एकवाक्यत्वात्। कथम् एकवाक्यत्वम्? अरुणया पिङ्गाक्ष्यैकहायन्येत्य् अपर्यवसितो ऽर्थः साकाङ्क्षत्वाद् अभिधातृप्रतिपत्रोः, सोमं क्रीणातीति तु पर्यवस्यति, तयोर् एवं नैरुत्सुक्यात्। यद्य् एककार्यता किम् इति विकल्पो न भवति? नैतद्[^3/58] एवम्। एकार्थास् तु विकल्पेरन्न् इति विकल्पधर्माणौ प्राप्नुत इत्य् अयुक्तो ऽयं पर्यनुयोगः। कथम्? पर्यनुयोगो नाम स भवति, यः स्वपक्षं साधयति, विपक्षस्य च प्रतीपम् आचरति, न च [२२२][^3/59] विकल्पो ऽस्मत्पक्षस्य प्रतीपम् आचरति, क्रयेणारुणिम् आसंबन्ध[^3/60] इत्य् एष नः पक्षः। न च विकल्पो नानाकार्यत्वात्।
नन्व् इदानीम् एवोक्तम् - एकं कार्यम् इति, तच् चापि विरुद्धम्, एवं हि पूर्वम् अभिहितम्, अमूर्त-त्वाद् गुणो न क्रियया संबध्यत इति, इदानीं विपरीतम् अभिधीयते - उभाव् अपि द्रव्यगुणाव् एकार्थौ क्रयम् अभिनिर्वर्तयत इति। उच्यते, नैतद् विरुद्धम्, न च विकल्पः, एकं कार्यम्, सामर्थ्यभेदस् तु, साक्षाद् धि द्रव्यं क्रियां प्रत्युपकरोति। गुणस् तु विशिष्टानां साधनम्। यद्य् एवम्, न तर्हि गुणः क्रियाम् अभिनिर्वर्तयति, साधनस्यासौ विशेषक इति। नैतद् एवम्, गुणस्य क्रियाम् अभिनिर्वर्तयत एतद् एव सामर्थ्यम्, यत् साधनं विशिष्यात्। आकाङ्क्षति च क्रिया साधनविशेषणम्, चिह्नभूतो हि गुणः साधनं लक्षयति। असति चिह्ने न लक्ष्येत, कतमत् साधनं क्रियाया इति। ततः क्रिया नाध्यवस्येम कर्तुम् इति भवति क्रियासाधनं गुनः। न चैव सति विकल्पो भवति, यथाधिकरणस्य कर्त्रादीनां च, अधिकरणं हि कर्त्रादीनि धारयति, तान्य् अधार्यमाणानि न शक्नुवन्ति क्रियाम् अभिनिर्वर्तयितुम्, तथा[^3/61] कर्ता करणादीनि समाधत्ते, तान्य् असमाहितानि न शक्नुवन्ति स्वं स्वम् अर्थम् अभिनिर्वर्तयितुम्। यस्मिंस् तु साधनोपकारे कार्ये तस्मिन्न् एवोपकारे ऽन्यत् साधनं विधीयते, तत्र विकल्पः, यथा व्रीहिम् इर्यजेत, यवैर् यजेतेति, उभये ऽपि तण्डुलनिर्वृत्यर्थाः।
एवं तर्हि तद् एवेदं संजातं भवति, एकहायनीविधनम्, तद्विशेषणं चारुणो गुणः, तत्र स एव दोषो वाक्यभेदः प्रसज्ज्येतेति। न ब्रूमः - अरुणाशब्द एकहायनीशब्देन संबध्यत इति, किं तर्हि क्रीणातिनैव संबध्यते। एवं हि श्रूयते ऽरुणगुणेन क्रयम् अभिनिर्वर्तयेद् इति, यथा च तेन निर्वर्त्यते, तथा यतितव्य भवति। न चाविशिंषन् साधनम्, गुणः क्रिया[२२३][^3/62]म् अभिनिवर्तयतीत्य् अर्थात् साधनविशेषणतां प्रतिपद्यते, यथा स्थाल्यां पचेद् इति क्रियासाधनत्वेन निर्दिष्टे ऽर्थात् संभवने धारणे च स्यालीं[^3/63] व्यापारयति तद्वद् इहापि द्रष्टव्यम्। तस्मान् नास्ति वाक्यभेदप्रसङ्ग इति।
नन्व् एवम् अपि वाक्यं भिद्येत। कथम्? प्रत्येकं वाक्यपरिसमाप्तिर् दृष्टेति, यथा देवदत्तयज्ञदत्तविष्णुमित्रा भोज्यन्ताम् इति प्रत्येकं भुजिः समाप्यते, यथा च यस्य पिता पितामहः सोमं न पिवेद् इति। एवम् इहाप्य् अरुणया क्रीणाति, एकहायन्या क्रीणातीति। नैतद् अस्मत्पक्षस्य बाधकम्, एवम् अपि क्रय एवारुणिमा निवेक्ष्यति, न सर्वस्मिन् प्रकरण इति। सत्यम् एष दोषो न भवति, किं त्व् अनरुणयाप्य् एकहायन्या क्रयः प्राप्नोति, अरुणया चानेकहायन्या, तत्र यद् उक्तं द्रव्यगुणयोर् नियम इति, सा प्रतिज्ञा हीयते। न तर्हि ब्रूमः - वाक्यभेद इति। कथम्? क्रयस्य हि द्रव्यारुणिमानाव् उपदिश्येते, न क्रयस् तयोः। न च, प्रधानं प्रतिगुणं भिद्यते, प्रतिप्रधानं हि गुणो भिद्यत इति, अस्ति चायं दृष्टान्तः - समुदाये वाक्यपरिसमाप्तिर् इति, यथा गर्गाः शतं दण्ड्यन्ताम् इति, तथा अभिषुत्य हुत्वा भक्षायन्तीति। तस्माद् उभयविशेषणविशिष्टः क्रयो विधीयते।
कथं पुनस् तस्मिंश् चेतरिंश् च दृष्टान्ते सत्य् एकान्तेनावधार्यते, समुदाय एव वाक्यपरिसमाप्तिर् न प्रत्यवयवम् इति। अत्र ब्रूमः - इह द्रव्यारुणिमानाव् उभाव् अपि क्रियासंबद्धाव् उपलभ्येते परस्परेणासंबद्धौ, क्रयो ऽपि द्रव्यारुणिमाभ्यां विशिष्ट उपलभ्यते नान्ययतरेण, तत्र यदि द्रव्यपरम् अरुणिम् अपरं च भवति वचनम् इदम्, ततः प्रत्यवयवम् असंशयं क्रयसंबन्धः। अथ क्रयविधित्सयाभिधीयते, ततो यथैवायम् एकहायनीवि[२२४][^3/64]शिष्टः, एवम् अरुणिम् अविशिष्ट इति नियमत उभयसंबन्धो ऽभ्युपगमनीयः। न चात्र द्रव्यारुणिमानाव् ईप्सितौ, ईप्सितस् तु क्रयः, तेन हि ज्योतिष्टोमद्रव्यं सोमः परिप्राप्यते, द्रव्यारुणिमानौ क्रयार्थौ सन्ताव् ईप्सितौ स्याताम्, नान्यथा। तस्मात् क्रयो विधीयते, स च नान्यतरविशिष्टः प्रतीयत इति समुदाये वाक्यपरिसमाप्तिर् इह निश्चीयते। यदा चैवम्, तदा न, एकहायनीं मुक्त्वान्यद् द्रव्यं क्रयसाधनम् अस्ति, न चारुणाद् अन्यः साधनस्य विशेषको गुण इति, नियमः सिद्धो भवति।
अत्र वदामः - यदि क्रयस्य साधने गुणो ऽभिसंबन्धुम् उपैति, तदा वाक्ये भिन्ने ऽपि क्रयसाधनत्वाद् अरुणिमास्मिन् द्रव्ये न निवेक्ष्यते, किम् अर्थम् एकवाक्यता प्रयत्नेन साध्यत इति। तद् एतद् अभिधीयते - भिन्ने हि वाक्य एकाहायनीसाधनकः क्रयो ऽवबुद्धो भवति, अरुणासाधनम् अपि क्रयान्तरम्, न तस्मिन्न् एवैकहायनीसाधने क्रये ऽरुणिमा विहितो भवति, तत्र यत् क्रयान्तरम् अरुणगुणविशिष्टम्, तत्रार्थात् प्राप्तम् अन्यद् अपि साधनं भवति। तद् अपि विशिंषन् अरुणो गुणस् तेन संबध्येत। एकवाक्यत्वे तु तत् परिहृतं भवति। तस्मात् साध्व् अभिधीयते - अर्थैकत्वे द्रव्यगुणयोर् ऐककर्म्यान् नियमः स्याद् इति।


[^3/31]: E1 (v.l.): piṅgākṣyaikahāyinyā

[^3/32]: Vgl. Tait.S. 6.1.6.7

[^3/33]: E2,4: adhyavasyāmaḥ

[^3/34]: E2: 4,43; E4: 3,556; E6: 1,148

[^3/35]: E2,4: aruṇāśabda

[^3/36]: E2,4: aruṇāśabdābhidhānīyatāṃ

[^3/37]: E2,4: nāruṇāśabdaḥ

[^3/38]: E2,4,6: karuṇā

[^3/39]: E2,4: aruṇāśābdo

[^3/40]: E2: 4,49; E4: 3,557; E6: 1,149

[^3/41]: E2,4: aruṇāśabdasya

[^3/42]: E2,4 om. saṃbadhyate

[^3/43]: E2,4: na saṃbadhyate, nāmūrto

[^3/44]: E2,4: vākyād, E6 om. ekavākyatvād

[^3/45]: E2: 4,50; E4: 3,558; E6: 1,149

[^3/46]: E1,6; E1 (v.l.), E2,4: -vibhaktir

[^3/47]: E2,4,6: yathā

[^3/48]: E2,4: upasarjanabhūto

[^3/49]: E2: 4,51; E4: 3,558; E6: 1,150

[^3/50]: E2: puruṣeṇa

[^3/51]: E2: 4,53; E4: 3,559; E6: 1,151

[^3/52]: Vgl. MS 1.1.25

[^3/53]: E1,6, E2 (v.l.); E2,4: pratyakṣataḥ

[^3/54]: E2: 4,54; E4: 3,560; E6: 1,152

[^3/55]: E2,4: prakaraṇagatair

[^3/56]: E2,4 om

[^3/57]: Vgl. MS 3.1.8

[^3/58]: E2,4: (yad abhidhīyate niyamyeyātām iti) naitad

[^3/59]: E2: 4,60; E4: 3,561; E6: 1,152

[^3/60]: E2,4: krayeṇāruṇim asaṃbandha

[^3/61]: E2,4: yathā

[^3/62]: E2: 4,62; E4: 3,561; E6: 1,153

[^3/63]: E2,4,6: sthālīṃ

[^3/64]: E2: 4,63; E4: 3,562; E6: 1,153

____________________________________________


### एकत्वयुक्तम् एकस्य श्रुतिसंयोगात् ॥ MS_३,१.१३ ॥

अस्ति ज्योतिष्टोमः - य एवं विद्वान् सोमेन यजत इति[^3/65]। [२२५][^3/66] तत्र श्रूयते - दशापवित्रेण ग्रहं संआर्ष्टीति, तथाग्निहोत्रे स्रूयते - अग्नेस् तृणान्य् अपचिनोतीति, तथा दर्शपूर्णमासयोः श्रूयते - पुरोडाशं पर्यग्निकरोतीति[^3/67]। तत्र संदेहः - किम् एकस्य ग्रहस्य, एकस्याग्नेः, एकस्य पुरोडाशस्य च संमार्जनादि कर्तव्यम्, उत सर्वेषां ग्रहाणां सर्वेषाम् अग्नीनां सर्वेषां पुरोडाशानाम् इति। किं प्राप्तम्? एको ग्रहः, एको ऽग्निः, एकः पुरोडाश इह ग्रहीतव्यः। कुतः? श्रुतिसंयोगात्, एकत्वश्रुतिसंयुक्ता एते पदार्थाः, एकं हि द्रव्यम् एष श्रूयते, शब्दलक्षणे च हि कर्मणि यच् छब्द आह, तद् अस्माकं प्रमाणम्, यथा पशुम् आलभेत इत्य् उक्त एक एव पशुः पुमांश् चालभ्यते। एवम् अत्राप्य् एको ग्रहः संमार्जनीयः, एकस्याग्नेस् तृणान्य् अपचेयानि, एकः पुरोडाशः पर्यग्निकर्तव्य इति।


[^3/65]: Tait.S. 3.2.2.3

[^3/66]: E2: 4,65; E4: 3,583; E6: 1,154

[^3/67]: ŚPBr 1.2.2.13

____________________________________________


### सर्वेषां वा लक्षणत्वाद् अविशिष्टं हि लक्षणम् ॥ MS_३,१.१४ ॥

नैतद् अस्ति - यद् उक्तं ग्रहादिष्व्[^3/68] एकत्वयुक्तेष्व् अमी पदार्थाः कर्तव्या इति, सर्वे ग्रहाः संमार्ष्टव्याः, सर्वेभ्यो ऽग्निभ्यस् तृणान्य् अपचेयानि, पुरोडाशमात्रं च पर्यग्निकर्तव्यम् इति। कुतः? ग्रहजात्या द्रव्यं लक्षयित्वा संमार्गादि विधीयते, अविशिष्टं च लक्षणं सर्वद्रव्येषु, तत्र न गम्यते विशेषः, को ग्रहः संमार्ष्टव्यः, को नेति, सामान्यावगमाद् विशेषान् अवगमाच् च सर्वप्रत्ययः। तथाग्निपुरोडाशानाम् अपि। नन्व् एकवचनं श्रूयते, तद् विशेक्ष्यति। नैतद् अस्ति, एकत्वं हि श्रूयमाणं ग्रहादिष्व् एकत्वं ब्रूयात्, न द्वितीयादीन् प्रतिषेधेत्, एकत्वस्यासौ वाचको न द्वितीयादेः [२२६][^3/69] प्रतिषेधकः। तेनाप्रतिषिद्धे द्वितीयादौ सामान्यवचनेन प्राप्तं संमार्जनादि किम् इति न क्रियेत।
तत्रैतत् स्यात्, एकवचनम् इह श्रूयमाणं प्राप्त एवैकस्मिन् द्रव्ये, द्वितीयादिषु च, किम् अन्यत् कुर्याद् अन्यतः परिसंख्यायाः, न चेद् एकवचनं परिसंचक्षीत द्वितीयादीन्, अनर्थकम् एव स्यात्, शक्नोति च द्वितीयादीन् निवर्तयितुम्, यथाश्वाभिधानीम् आदत्त इति गर्दभाभिधानं[^3/70] परिसंचष्टे, एवम् अत्रापि द्रष्टव्यम् इति।
नैतद् एवम्, तत्र मन्त्रस्याभिधान्याश् च यः संबन्धः, तद् अभिधानपरं वचनम्, इमाम् अगृभ्णान् इत्य् अश्वाभिधानीम् इति[^3/71], नानेन मन्त्रेण, आदत्त इति लिङ्गेनैवादाने प्राप्तत्वान् मन्त्रस्य परिसंख्या युक्ता। इह पुनर् यद् एकवचनं द्रव्ये श्रूयते, तच् छ्रूयमाणम् अप्य् अविधीयमानत्वेन न निवर्तकं भवितुम् अर्हति, यथा कश्चिद् ओदनं निर्दिश्य ब्रूयात् - य एनं भक्षयेत् कश्चिच् छ्वा मार्जारो वा, स निवारयितव्य इति, तत्र यदि भक्षणं निमित्तत्वेन विधीयते, न, श्वमार्जारसंबन्धः, ततः काको ऽप्य् आगच्छन् निवार्यते। श्रूयमाणे ऽपि शुनि मार्जारे वा श्वमार्जारसंबन्धस्य निमित्तत्वेनाविधीयमानत्वात्। एवम् इहाप्य् एकत्वसंबन्धस्याविधीयमानत्वाच् छ्रूयमाणे ऽप्य् एकत्वे ग्रहमात्रं संमृज्येतेति।
न चात्र द्रव्यैकत्वसंबन्धविधायकः कश्चिच् छब्दो ऽस्ति। ननु संमार्ष्टीति। न ह्य् एतद् द्रव्यैकत्वसंबन्धस्य विधायकम्। कस्य तर्हि? द्रव्यसंमार्गसंबन्धस्य विधायकम्, एवं श्रुत्या स्वपदार्थो विहितो भवति, इतरथा वाक्येन परपदार्थो विधीयते। श्रुत्यसंभवे च वाक्यं क्रमते, न संभवन्त्यां श्रुतौ। अतो ऽविधीयमानं विशेषणत्वेन, एकत्वं न द्वितीयादीन् प्रतिषेद्धुम् अर्हति। एवं सति न द्वितीयादौ संमार्गादि क्रियमाणम् [२२७][^3/72] अचोदितं भवति, प्रतिषिद्धं वा, यथैव हि तद् एकस्य श्रुतम् अवगम्यते, तथा द्वितीयादेर् अपि।
अयं चापरो दोषः, न तद् एकत्वं द्रव्यस्य संमार्गादौ विषये नियम्येत, न हि संमार्गादिः, यस्मिन् द्रव्य एकत्वं नियम्येत, तस्य विशेषणत्वेन भवति, विधीयते ह्य् अत्र संमार्गादिः, न प्राप्तो लक्षणत्वेन द्रव्यस्याम्नायते, न हि यौगपद्येन विधातुं शक्यते, लक्षणत्वेन चोच्-चारयितुम्। प्रसिद्धसंबन्धो हि शक्नोति लक्षयितुम्, न चाविहित एवंजातीयकः शब्दावगम्यः प्रसिद्धसंबन्धो भवति। विधीयते च संमार्गादिः, तस्मान् न विशेषकः, न चेद् विशेषकः, न द्रव्य एकत्वं नियम्यत इति शक्यम् आश्रयितुम्।
अथैकत्वं संमार्ग उच्यते। तत्रापि द्वयी गतिः स्यात्, एकत्वं प्रधानम्, संमार्गो वा, तच् चोभयम् अप्य् अनुपपन्नम्। न तावद् एकत्वस्य संमार्गः शाक्यते कर्तुम्। न च द्रव्ये क्रियमाण एकत्वस्योपकरोति केनचित् प्रकरणम्। न चैकत्वस्योपकृतेन किंचित् प्रयोजनम् अस्ति, न हि तद् गुणभूतं श्रुतम्। अथैकत्वं संमार्गं प्रति गुणभूतम् इति। तद् अपि न। कथम्? अमूर्तत्वात्, न हि तत् संमार्गं निष्पादयति। यद्य् अप्य् अन्यद् अमूर्तं क्रियां निष्पादयति साधनं विशिंषत्, तथाप्य् एतन् न भवितुम् अर्हति, न ह्य् अत्र ग्रहः संमार्गार्थः, संमार्गो ऽत्र ग्रहाय चोद्यते, स हि प्रयोजनवान्, कल्प्यप्रयोजनः संमार्गः। यदि ग्रहः संमार्गस्योपकुर्यात्, तद् उपकारिण[^3/73] उपकरोतीति संमार्गस्योपकारकम् एकत्वं भवेत्। न त्व् एतद् एवम्। तस्माद् एकत्वसंमार्गयोर् असंबन्धः।
ननु प्रधानभुतम् अपि ग्रहादि संमार्गं निष्पादयत्य् एव, अतस् तत्साधनं तच् च विशिंषत् तद् उपकरिष्यति, यथा इज्यार्थे दधनि पयसि च प्रणीता धर्माः पाक उपकुर्वन्ति। परिधानार्थे च [२२८][^3/74] परिदौ यूपधर्मा बन्धने। तस्माद् अयम् असमाधिर् इति। अत्रोच्यते - न ब्रूमः, अतदर्थे साधके न शक्नुवन्त्य् उपकर्तुम् इति। किं तर्हि? यदा प्रधानभूतं ग्रहादि लक्षणत्वेनोच्यते, न तदैकत्वस्य ग्रहादिना संबन्धः, न संमार्गादिनेति। कथम्? यावद् इह लक्षणत्वेन किंचिद् उच्यते, संवादस् तत्र भवति, न तु तद्विधीयते विज्ञानाय। किम् अर्थं तर्ह्य् उच्चार्यते? अन्यत् तस्य किंचिद् विधायिष्यत इति, तद् एतद् ग्रहादि लक्षयित्वा तस्य संमार्गादि विधीयते। तद् यद्य् एकत्वसंबन्धो ऽपरो ग्रहद्रव्ये[^3/75] संमार्गादौ वा पदार्थे[^3/76] विधीयेत, द्वयोः संबन्धयोर् विधानाद् भिद्येत वाक्यम्। अथोच्येत - ग्रहादि लक्षयित्वा तस्यैकत्वसंबन्धो विधीयते, न संमार्गादिसंबन्ध इति, तथा च संमार्गादीनाम् अध्ययनं प्रमाद इत्य् अभ्युपगतं स्यात्। न चैतद् एवम्। तस्माद् उभाभ्याम् एकवचनस्यासंबन्ध इति। एवम् एतद् एकत्वं ग्रहस्य न किंचिद् उपकारं करोति, न संमार्गस्य, एवम् एव सदनूद्यते। तस्मान् नैतत् किंचिद् अपि कर्तुं विवक्ष्यत इति सर्वेषां ग्रहादीनां संमार्गादि कर्तव्यम् इति। कुतः? संयोगतो ऽविशेषात् प्रकरणाविशेषाच् च[^3/77]।
यद्य् अविवक्षितम् एकत्वम्, कथं त्रह्य् एकवचनम् उच्चार्यते? ननु बहुषु विवक्षितेषु बहुवचनेन भवितव्यम्। उच्यते - न वयम् एतद् विचारयामः, एकवचनम् उच्चारयितव्यम्, नोच्चारयितव्यम् इति, उच्चार्यमाणे सति किं प्रतिपत्तव्यम्? एकस्मिन्न् एव संमार्गादि, उत सर्वेष्व् इति, तच् च सर्वेष्व् इति स्थापितम्। अपि च न विभक्तेर् वचनम् एवैकं प्रयोजनम्। किं तर्हि? कारकसंबन्धो ऽपि, अविवक्षित एकत्वे कारकसंबन्धार्थम् अस्योच्चारणं भविष्यति। तस्मान् नानर्थकम्।
अपि च ग्रहः प्रातिपदिकार्थ एकत्वं विभक्त्यर्थः। किम् अतो [२२९][^3/78] यद्य् एवम्। एतद् अतो भवति - प्रातिपदिकार्थगतं हि विभक्तिः स्वम् अर्थं श्रुत्यैव वदति। अथैवं सति किम् न, संमार्गेण संभन्त्स्यत इति। तेन हि संबध्यमानं वाक्येन संबध्येत, न च श्रुत्या, अन्येन संबध्यमानं वाक्येनाच्छिद्यान्येन संबन्धम् अर्हति। असंबध्यमानस् त्व् एकत्वेन संमार्गः, यदि नैकत्वविशिष्टः क्रियते, न किंचिद् विपन्नं भवति, न चैकत्वविशिष्टः संमार्गादिः, ग्रहादिमात्रस्य च विधीयत इति किम् इति द्वितीयस्य तृतीयस्य च न क्रियेतेति।


[^3/68]: E2,4: asti - yad uktaṃ grahādiṣv

[^3/69]: E2: 4,74; E4: 3,600; E6: 1,155

[^3/70]: E2,4: gardabhābhidhānīṃ

[^3/71]: Tait.S. 5.1.2.1

[^3/72]: E2: 4,83; E4: 3,601; E6: 1,156

[^3/73]: E2,4: upakāreṇa

[^3/74]: E2: 4,86; E4: 3,602; E6: 1,156 (l.Z.)

[^3/75]: E1,6, E4 (v.l.); E2,4: dravye

[^3/76]: E2,4 om

[^3/77]: Vgl. MS 3.1.8

[^3/78]: E2: 4,95; E4: 3,602; E6: 1,157

____________________________________________


### चोदिते तु परार्थत्वाद् यथाश्रुति पतीयेत ॥ MS_३,१.१५ ॥

अथ यद् उक्तम् - यथा पशुम् आलभेतेत्य् एक एव पशुः पुंपशुश् चालभ्यते, एवम् इदम् अपीति, अस्त्य् अत्र वैपरीत्यम् इह ग्रहार्थः संमार्गः, तत्र पुनर् यागार्थः पशुः। किम् एवं सति भवति? यो यागार्थं परिच्छिनति[^3/79], स यागस्योपकरोति, अपरिच्छिन्नेन न शक्यो यागः कर्तुम् इति। न तु ग्रहेण केनचिद् विशिष्टेन संमार्गः कर्तव्यः, यद् ग्रहं विशिंषत् संमार्गस्योप्कुर्यात्, पशोश् चैतद् एकत्वं यागं प्रत्युपदिश्यते। ननूक्तम् - प्रातिपदिकार्थगतं स्वम् अर्थं विभक्तिः श्रुत्यैवाभिवदतीति[^3/80], याग एतद् वाक्येन विधास्यति, तत्र वाक्याच् छ्रुतिर् बलीयसीत्य् उक्तम्। सत्यम्, यत्र श्रौतो ऽभिसंबन्धो विवक्ष्यते, अविवक्ष्यमाणे च वाक्यावगतः सन् अपर्युदसितव्यो[^3/81] भवति, तस्माद् एकः पुंपशुश् चालभ्यत इति, ग्रहैकत्वं न संमार्गस्योपकरोतीति न ग्रहं शक्नोति विशेष्टुम्। तस्माद् अविवक्षितम् इति।

[२३०][^3/82]


[^3/79]: E2,4, E1 (v.l.): paricchinnati

[^3/80]: Vgl. E1, S.229/1-2

[^3/81]: E2,4: san na paryudasitavyo, E6: sann aparyudasitavyo

[^3/82]: E2: 4,96; E4: 3,643; E6: 1,158

____________________________________________


### संस्काराद् वा गुणानाम् अव्यवस्था स्यात् ॥ MS_३,१.१६ ॥

अस्ति ज्योतिष्टोमः, तत्र श्रूयते - दशापवित्रेण ग्रहं संमार्ष्टीति। तत्रैषो ऽर्थो ऽधिगतः - सर्वे ग्रहाः संमार्जितव्या इति। इदम् इदानीं संदिह्यते - किं चमसापि संमार्ष्टव्या उत नेति।
किं तावत् प्राप्तम्? चमसाद्य् अपि सर्वं संमार्ज्यम् इति। कुतः? संयोगतो ऽविशेषात् प्रकरणाविशेषाच् चेति[^3/83], यथैव हि ग्रहाणाम् अपूर्वसंबन्धः, एवं चमसानाम् अपि, यथैव च ग्रहा अस्मिन् प्रकरणे, एवं चमसापि। तस्मात् सर्वत्र संमार्गः।
ननु ग्रहाः श्रूयन्ते, ते चमसानां निर्वर्तका भविष्यन्ति। उच्यते - प्रदर्शनार्थं ग्रहग्रहणं भविष्यति, ग्रहादि सोमपात्रम्, यस्मिन् गृह्यमाणः सोमो व्यवसिच्येत, इत्य् एवम् आशङ्क्यते, तत् सर्वं संमार्जितव्यम्। यथा भोजनकालो वर्तते, स्थालानि संमृज्यन्ताम् इत्य् उक्ते, यानि यानि भोजन उपयोगम् अर्हन्ति, तानि तानि सर्वाणि संमृज्यन्ते, स्थालग्रहणं लक्षणार्थम् इति गम्यते। एवम् इहापि द्रष्टव्यम् इति।
उच्यते - लोके ऽर्थलक्षणः संव्यवहारः, येन येनार्थः संमृष्टेन, उक्तो ऽनुक्तो वा स स[^3/84] संमृज्येतैव। इह तु वेदे शब्दलक्षणः, शब्दश् च ग्रहस्य संमार्गम् आह, तत्र किम् अर्थं श्रुतौ संभवन्त्यां ग्रहशब्दो लक्षणया कल्प्यते। उच्यते - संमार्ष्टीति संमार्गे पुरुषप्रयत्नं विधातुम् एष शब्दः शक्नोति श्रवणेनैव, ग्रहसंबन्धे तु वाक्येन, श्रुतिश् च वाक्याद् बलीयसी। तस्माल् लक्षणया ग्रहशब्दो वर्ण्यते, न, यथाश्रुत इति, तेन, यो यः संमार्जनसंस्कारार्हः स स संमार्जितव्यः, नेति[^3/85] ग्रहेष्व् एव व्यवतिष्ठेतैवंजातीयको गुण इति।

[२३१][^3/86]


[^3/83]: Vgl. MS 3.1.8

[^3/84]: E2,4,6: om. sa

[^3/85]: E2,4,6 om. iti

[^3/86]: E2: 4,98; E4: 3,646; E1: 1,159

____________________________________________


### व्यवस्था वार्थस्य श्रुतिसंयोगात्, तस्य शब्दप्रमाणत्वात् ॥ MS_३,१.१७ ॥

व्यवतिष्ठेत वा ग्रहेष्व् एव संमार्गः, न चमसेष्व् अपि प्रसज्येतेति। कुतः? अर्थस्य श्रुतिसंयोगात्, श्रूयमाणो हि ग्रहो नोत्स्रष्टव्यः, उत्सृज्यमाने श्रुतिर् एव बाध्यते ग्रहम् इति, प्रमत्तगीतं तत्र भवताम् इत्य् अवगम्यते, न चैतन् न्याय्यम्। तस्माद् ग्रहशब्देन ग्रहं लक्षयित्वा तस्य संमार्गसंबन्धो विधीयते। न चाविदधत् संमार्गम्, शक्नोति तत्संबन्धं विधातुम्, अतो विदधात्य् एवैष शब्दः संमार्गम्। न च श्रुतिर् बाधिष्यते। कुतः? संमार्ष्टीति संमृजिगतं पुरुषप्रयत्नं श्रुत्या शक्नोति विधातुम्। न[^3/87] तत्र कश्चिद् विशेषः, उत्पाद्यमाने वा संमृजौ[^3/88], परेण वा संबध्यमान इति। तेन न ग्रहसंबन्धे ऽपि श्रुतिर् बाधिता भवति, अतो ग्रहेष्व् एव संमार्गो व्यवस्थातुम् अर्हतीति।
नन्व् अपूर्वसंयोगाविशेषात् प्रकरणाविशेषाच् च चमसेष्व् अपि प्रसज्यते, न ग्रहेष्व् एवास्य विधानम् इत्य् उक्तम्। अत्रोच्यते - प्रकरणवद्भिर् एकवाक्यतां कृत्वा शक्नोति तत्र विधातुम्, नाकृत्वैकवाक्यताम्। सा च प्रकरणाद् अनुमीयते, इयं पुनर् ग्रहशब्देन सह प्रत्यक्षा, तस्मान् न प्रकरणे विधानम्, ग्रहैकत्वसंबन्धे पुनर् उत्सृज्य स्वार्थम्, न शक्नोति विधातुम्। तस्माद् वैषम्यम् अस्य[^3/89], ग्रहैकत्वविधानेन[^3/90]। यद् उक्तम् - यथा स्थालानि संमृज्यन्ताम् इति लक्षणा, तद्वद् इहापीति, परिहृतम् एतल् लोके कर्मार्थं लक्षणम्[^3/91], शब्दलक्षणं पुनर् वेद इति।

[२३२][^3/92]


[^3/87]: E2: na ca

[^3/88]: E2: saṃmṛjā, E4: saṃmṛjām

[^3/89]: E2,4: vaiṣamyaṃ

[^3/90]: Der Satz fehlt in E6

[^3/91]: E2,4: karmārthalakṣaṇaṃ

[^3/92]: E2: 4,98; E4: 3,649; E6: 1,159

____________________________________________


### आनर्थक्यात् तदङ्गेषु ॥ MS_३,१.१८ ॥

वाजपेये श्रूयते - सप्तदशारत्निर् वाजपेयस्य यूपो भवतीति। तत्र संदेहः - किं सप्तदशारत्निता वाजपेयस्योर्ध्वपात्रे निविशते, उत पशोर् यूपे निविशत इति। किं तावत् प्राप्तम्? ऊर्ध्वपात्र इति। कुतः? वाजपेयस्य यूपाभावात्, यद् वाजपेयस्यास्ति पात्रं यूपसदृशम्, तत्र भवितुम् अर्हति, अस्ति च षोडशिपात्रम्, तच् च खादिरत्वाद् ऊर्ध्वत्वाच् च यूपसदृशम्, तत्र निवेशे सति वाजपेयशब्द आञ्जस्येन भवति, इतरथा वाजपेयाङ्गपशुयागे[^3/93] लक्षणया वाजपेयशब्दो वृत्त इति गम्यते। ननु त्वत्पक्षे ऽपि यूपशब्दो लक्षणयोर्ध्वपात्रे। उच्यते, सर्वथा वयं लक्षणाशब्दान् न मुच्यामहे। मत्पक्षे तु वाजपेयप्रकरणम् अनुगृह्यते, तस्माद् ऊर्ध्वपात्रे निवेश इति।
एवं प्राप्ते ब्रूमः - आनर्थक्यात् तदङ्गेषु, वाजपेयशब्दस् तावत् सोमयागविशेषवचनः, तस्य साक्षाद् यूपेन न प्रयोजनम्, अस्ति तु तस्याङ्गं पशुयागः, तस्य तु पशुं बन्धुं यूपेन कार्यम्। साक्षाद् वाजपेययूपस्य यदि सप्तदशारत्निता विधीयते, तस्याभावाद् अनर्थकम् एव वचनं प्राप्नोति, तद् अनर्थकं मा भूद् इति यो ऽस्य पशुयागे यूपः, तत्र निवेशम् अर्हति। ऊर्ध्वपात्रे च यूपशब्दो लक्षणया स्यात्। नन्व् इतरस्मिन्न् अपि पक्षे वाजपेयशब्दो लक्षणयेति। नेति ब्रूमः, वाजपेय एव वाजपेयशब्दो भविष्यति, शक्ष्यति च स पशुयूपं विशेष्टुम्, सो ऽस्याङ्गस्योपकारकः, यश् च यस्योपकारिण उपकरोति, भवति स तस्य संबद्धो मुख्येनैव संबन्धेन। न चैकान्तरितम् इति कृत्वासंबद्धो भवति, यथा देवदत्तस्य नप्तेति, पुत्रेण चासाव् अन्तरितः, अथ च देवदत्तेन मुख्येनैव संबन्धेन संबद्धः। तस्माद् एष एव [२३३][^3/94] पक्ष आश्रयणीयः, न ह्य् एतस्मिन् पक्षे कश्चिद् अपि लक्षणशब्दो भवतीति।


[^3/93]: E2,4: vājapeyāṅgapaśuyāge

[^3/94]: E2: 4,101; E4: 3,649; E6: 1,160

____________________________________________


### कर्तृगुणे तु कर्मासमवायाद् वाक्यभेदः स्यात् ॥ MS_३,१.१९ ॥

दर्शपूर्णमासयोः प्रयाजवाक्ये श्रूयते - अभिक्रामं जुहोत्य् अभिजित्येति[^3/95]। तत्र संदेहः - किम् अभिक्रमणं प्रयाजेष्व् एव निविशत उत कृत्स्ने प्रकरण इति। किं तावत् प्राप्तम्? कर्तृगुणे ऽभिक्रमणे ब्रूमः - वाक्यभेदः स्याद् इति, कर्मणा कर्मणो ऽसमवायात्। अभिक्रमणं कर्मामूर्तम्, न तत् कर्म हवनं साधयितुं शक्नोति, तस्मान् न तेनैकवाक्यतां याति। अतः सर्वस्मिन् प्रकरणे निविशते, संयोगतो ऽविशेषात् प्रकरणाविशेषाच् चेति[^3/96]।
नन्व् अनेनैव हेतुनान्यस्मिन्न् अपि न निवेक्ष्यते। उच्यते - अन्यत्र पुरुषैः संभन्त्स्यते। ननु प्रयाजेष्व् अपि पुरुषैः संबध्येत। नैतद् एवम्, जुह्ःतीति हवन एष शब्दः पुरुषप्रयत्नं विधातुं शक्नोति, न पुरुषाभिक्रमणासंबन्धम्। नन्व् अन्यत्रापि पुरुषाभिक्रमणसंबन्धस्याविधानम्। नैष दोषः, अन्यत्र प्रकरणाम्नानाद् अङ्गभावे निर्ज्ञाते प्रयोगवचनो ऽस्य कर्तव्यतां वक्ष्यति। तस्मात् सर्वस्मिन् प्रकरणे ऽभिक्रमणस्य निवेश इति।


[^3/95]: Tait.S. 2.6.1.4

[^3/96]: Vgl. MS 3.1.8

____________________________________________


### साकाङ्क्षं त्व् एकवाक्यं स्याद् असमाप्तं हि पूर्वेण ॥ MS_३,१.२० ॥

नैतद् अस्ति - यद् उक्तम् अभिक्रमणं प्रकरणे निविशत इति। प्रया[२३४][^3/97]जेष्व् एव भवितुम् अर्हति। कुतः? तैः सहास्यैकवाक्यता, यतः साकाङ्क्षम् एतत् पूर्वेण पदेनासमाप्तं वाक्यम्, अभिक्रामं जुहोतीत्य् अत्र पर्यवस्यति, प्रकरणाच् च वाक्यं बलवद् इति प्रयाजेष्व् एवाभिक्रमणं निविशते। नन्व् अभिक्रमणम् अमूर्तत्वाद् धोमनिर्वृत्ताव् असमर्थम् इत्य् उक्तम्। उच्यते, साक्षाद् असमर्थम्, कर्त्रा संबध्यमानं शक्ष्यति निर्वर्तयितुम्। कथम्? अभिक्रमणेन समासीदत्य् आहवनीयं कर्ता, द्वयम् अभ्युपायभूतं होमस्य, दूराद् वाभिप्रसार्य हस्तम्, जुहुयात्, समासीदेद् अन्वाभिक्रमणेन। तस्माद् अभिक्रमणम् उपकरोति होमस्येत्य् अवगम्यते। अतः प्रयाजेष्व् एव निवेश इति।


[^3/97]: E2: 4,103; E4: 3,657; E6: 1,161

____________________________________________


### संदिग्धे तु व्यवायाद् वाक्यभेदः स्यात् ॥ MS_३,१.२१ ॥

दर्शपूर्णमासयोः सप्तमाष्टमयोर् ब्राह्मणानुवाकयोः सामिधेन्य उक्ताः, नवमे निविदः, दशमे काम्याः सामिधेनीकल्पाः, इदं कामस्यैतावतीर् अनुब्रूयात्, इदं कामस्यैतावतीर् इति, एकादशे च यज्ञोपवीतम् आम्नातम् - उपव्ययते देवलक्ष्मम् एव तत् कुरुत इति[^3/98]। तत्र संदेहः - किं सामिधेनीर् एवानुब्रुवाण उपव्ययेत, उत प्रकरणे सर्वान् एव पदार्थान् अनुतिष्ठता उपव्यातव्यम् इति। कुतः संशयः? उपवीतं सामिधेनीनां प्रकरणे समाम्नातम्, अथ निवृत्ते वा तासां प्रकरण इति न ज्ञायते।
ननु दर्शपूर्णमासयोर् एव प्रकरणम् इदम्, परप्रकरणे सामिधेन्यः श्रूयन्ते। सत्यं परप्रकरणे श्रूयन्ते। तथापि तासाम् अवान्तरप्रकरणम् अपरम्, भवति हि, सामिधेनीर् अनुब्रूयाद् इति विशेषाकाङ्क्षं वचनम्, येन तत्संनिधाव् अभिधीयमानं तस्येति ज्ञायते। कथं पुनर् निवृत्तं तासां प्रकरणम् इत्य् आशङ्क्यते? [२३५][^3/99] निवित्पदानि तासां प्रकरणं व्यवदधतीति। यद्य् एवम्, कथम् अनुवर्तते प्रकरणम् इत्य् आशङ्का? परस्तान् निविदाम्, साद्मिधेनीगुणा एव काम्या विधीयमानाः श्रूयन्ते, यद् अनन्तरं यज्ञोपवीतम् आम्नातम्, तेनानिवृत्तं सामिधेनीनां प्रकरणम् इति भवति मतिः। अतः परप्रकरणे निविदः समुपनिपतिता न व्यवदधति। यथा

द्वादशोपसत्ताहीनधर्मो ज्योतिष्टोमप्रकरण इति। तेन भवति संदेहः।
अस्मिन् संदेहे किं तावत् प्राप्तम्? सामिधेनीप्रकरणम् अनिवृत्तम्, तत्रोपवीतं समाम्नातम् इति। कुतः? काम्यानां सामिधेनीकल्पानाम् आनन्तर्यवचनात्, हृदयम् अनुविपरिवर्तमानासु सामिधेनीषु उपवीतम् आमनन्ति, कर्तुश् च वासोविन्यासमात्रं गुणो भवत्य् उपवीतं नाम। किं कुर्वता तत् कर्तव्यम् इति भवति तत्र पदार्थाकाङ्क्षा, तत्र बुद्धौ संनिहितेनाविप्रकृष्टेन सामिधेनीवाक्येनैकवाक्यतां उपगम्य सामिधेनीषूपवीतं उपव्ययत इत्य् एष शब्दो विदधातीति गम्यते।
एवं प्राप्ते ब्रूमः - न, अस्मिन् संदेहे यस् त्व् अयोक्तः, स निर्णयः। अस्मिन् संदेहे वाक्यभेद इति निर्णय इति। कुतः? व्यवायात्, इह समाप्तस्य सानुबन्धस्य सामिधेनीवाक्यस्य, अस्य चोपव्ययत इति वचनस्य, निविदां विधायकेन सामिधेनीभिर् असंबद्धेन ग्रन्थेन व्यवधानं भवति, यस्य च पर्यवसिते ऽपि वचने तत्संबद्धम् एवार्थान्तरं प्रक्रमन्ते, न तत्राननुवृत्तं प्रकरणम्, आगच्छति हि तत्संबद्धाभिधाने हृदयम्। यत्र तु पर्यवसिते वचने तदसंबद्धम् एवार्थान्तरं प्रक्रमन्ते, न तत्र बुद्धौ पूर्वः पदार्थः संनिधीयते। न च, बुद्धाव् असंनिहितेनैकवाक्यता भवति। द्वाभ्यां हि बुद्धाभ्यां[^3/100] पदार्थाभ्यां वाक्यार्थः संजन्यते, नान्यतरेण, संनिधौ समाम्नानस्यैतद् एव प्रयोजनम्, कथम् उभाभ्यां पदार्थाभ्यां विशिष्टां बुद्धिम् उत्पादयेयुर् इति। [२३६][^3/101] अनन्तराव् अबुद्धेन सह वाक्यार्थः शक्यते कर्तुम्, असंबद्धपदोच्चारणे च नानन्तराव् अबुद्धो भवति। तस्माद् व्यवहितेन सह नैकवाक्यता भवतीति।
अथान्येन प्रकारेण ध्यानादिना पूर्वपदार्थम् अवगम्य, वाक्यार्थं संजनयेत्। अवैदिकः स पुरुषबुद्धिर् पूर्वको वाक्यार्थो भवेत्, यथा, अन्यस्माद् अनुवाकाद् आख्यातपदं गृहीत्वा, अन्यस्माच् च नामपदं यो वाक्यार्थः संजन्यते, तादृशं तद् भवेत्, यत्रान्येन ध्यानादिना पूर्वपदार्थम् अवगम्य, वाक्यार्थं संजनयेत्। तस्मान् नासंबद्धार्थव्यवधानैकवाक्यता भवतीति निश्चीयते। तस्मान् न सामिधेनीभिर् एकवाक्यतोपवीतस्येति। ननु सामिधेनीकल्पानाम् अनन्तरबुद्धानां संनिधाव् उपवीतम् आम्नायते, तेन सामिधेनीभिः संभन्त्स्यत इति। नेति ब्रूमः - अतिवृत्तम् एव हि सामिधेनीनां प्रकरणं निवित्पदैर् व्यवधानात्। वाक्येन हि
सामिधेनीकल्पाः काम्याः संबन्धम् उपगच्छन्ति, न प्रकरणम् अनुवर्तते, न च, पुनः कल्पवचनेन सामिधेन्यः प्रकृता भवन्ति। न हि, तत्र तासां वचनं कर्तव्या इति। किं तर्हि? संख्याभिः संबन्धयितव्या इति, तद् अपि वाक्येन, न प्रकरणेन। तत्राप्रकृतासु समिधेनीषु यस्यैकवाक्यता गुणस्य सामिधेनीभिर् नास्ति, न तस्य ताभिः संबन्धः। तस्मात्[^3/102] प्रकरणे[^3/103] यद् अनुष्ठेयं तद् यज्ञोपवीतिनेति सिद्धम्।


[^3/98]: Tait.S. 2.5.11.1

[^3/99]: E2: 4,106; E4: 3,661; E6: 1,161 (vorletzte Zeile)

[^3/100]: E2,4 om. hi buddhābhyāṃ

[^3/101]: E2: 4,108; E4: 3,661; E6: 1,162

[^3/102]: E2: yasmāt

[^3/103]: E2,4: kṛtsne prakaraṇe

____________________________________________


### गुणानां च परार्थत्वाद् असंबन्धः समत्वात् स्यात् ॥ MS_३,१.२२ ॥

अग्न्याधेये वारणवैकङ्कतपात्राण्य् अहोमार्थानि होमार्थानि [२३७][^3/104] च श्रूयन्ते - तस्माद् वारणो वै यज्ञावचरः स्यात्, न त्व् एतेन जुहुयात्, वैकङ्कतो यज्ञावचरः स्याज् जुहुयाद् एतेनेति। न च वारणवैकङ्कतानां पात्राणाम् अग्न्याधेयेन संबन्धः। कुतः? यज्ञाव् अचरवचनात्, यज्ञस्यैतानि पात्राणि, वाक्येन प्रकरणं बाधित्वा भवन्ति। तत्रैष संदेहः - किं पवम् आनेष्टिषु निविशन्ते, उत दर्शपूर्णमासादिषु सर्वयागेष्व् इति। किं तावत् प्राप्तम्? पवमानहविःष्व् इति। कुतः? उक्तम् एतत् प्रधाने ऽसंभवन् पदार्थस् तद्गुणे कल्प्यत इति, अग्न्याधेयप्रकरणे च समाम्नानात् पवमानहविषां तद्गुणता। तस्मात् पवमानहविःष्व् इत्य् एवं प्राप्तम्।
एवं प्राप्ते ब्रूमः - गुणानां समत्वात्, पवमानहविषाम् अग्न्याधेयस्य च न परस्परेण संबन्धः। यथाधानम् अग्नेर् गुणः संस्कारार्थः, एवं पवमानहवींष्य् अप्य् अग्नेर् एव गुणभूतानि। कस् तत्र परस्परेण संबन्ध इति। यद् उक्तम् - आधानस्य प्रकरणे समाम्नायन्त इति, यद्य् अपि समाम्नायन्ते, तथापि प्रकरणं बाधित्वा वाक्येनाग्नेर् भवन्ति। किम् इह वाक्यम्? यद् आहवनीये जुहोति[^3/105] तेन सो ऽस्याभीष्टः प्रीतो भवतीति।
नन्व् आहवनीयो ऽत्र यागस्याधिकरणत्वेन गुणभूतः श्रूयते। सत्यम्, अधिकरणम् आहवनीयः, तथापि त्व् आहवनीयार्थ एव यागः, प्रयोजनवत्त्वाद् आहवनीयस्य निष्प्रयोजनत्वात् पवमानहविषाम्। कथम् एषां निष्प्रयोजनता? फलाश्रवणात्। कल्प्यं फलम् इति चेत्। सत्यं कल्प्यम्, अग्निसंस्कारस् तु तत्फलम्, न स्वर्गः, स्वर्गे कल्प्यमाने द्विर् अदृष्टं कल्प्येत, होमाच् च [२३८][^3/106] स्वर्गो भवति, तस्य चाहवनीयेनापरो ऽदृष्टः संस्कार इति। तस्माद् अग्न्यर्थता पवमानहविषाम्, नैषाम् आधानेन संबन्धः। तस्मान् नाधाने श्रूयमाणम्, पवमानहविषां भवितुम् अर्हति। किं तर्हि सर्वयागेषु दर्शपूर्णमासप्रभृतिष्व् आधानस्य प्रधानभूतेषु निवेश इति।


[^3/104]: E2: 4,111; E4: 3,674; E6: 1,163

[^3/105]: E2,4: juhvati

[^3/106]: E2: 4,113; E4: 3,675; E6: 1,164

____________________________________________


### मिथश् चानर्थसंबन्धात् ॥ MS_३,१.२३ ॥

दर्शपूर्णमासयोः श्रूयते - वार्त्रघ्नी पौर्णमास्याम् अनूच्येते, वृधन्वत्य् अमाव् अस्यायाम् इति[^3/107]। तत्र संदेहः - किम् अनुवाक्याद्वित्वस्य प्रधाने निवेशः, उताज्यभागयोर् इति। किं तावत् प्राप्तम्? प्रधान इति। कुतः? पौर्णमासीसमभिव्याहारात्, अमाव् अस्यासमभिव्याहाराच् च। प्रधानं पौर्णमासी चामाव् अस्या च नाज्यभागौ। तस्मात् साक्षाद् वाक्यात् प्रधानस्येति प्राप्तम्।
तत्र ब्रूमः - मिथः सह द्वाभ्याम् अनुवाक्याभ्यां न प्रधानस्य कार्यम् अस्ति, यत्र तु द्व अनुवाक्ये, तत्र तयोर् वार्त्रघ्नता वृधन्वत्ता च विधीयते, प्रधाने चैकानुवाक्या, तत्र द्वित्वं वार्त्रघ्नतां वृधन्वत्तां च विदधद् वाक्यं भिद्येत। आज्यभागयोस् तु द्वे प्राप्ते आग्नेयी सौमी च, तत्र वार्त्रघ्नतां वृधन्वत्तां केवलां शक्ष्यति विधातुम्। ननु प्रधानगामित्वे ऽपि द्वयोः प्रधानयोर् द्वे अनुवाक्ये, आग्नेयस्याग्नीषोमीयस्य चेति। उच्यते - एका [२३९][^3/108] वार्त्रघ्न्य् आग्नेयी, एका सौमी, तथा वृधन्वत्यै, तत्र याग्नेयी, सा विधीयमाना संबध्येत न सौमी। अमाव् अस्यायां तावन् नास्त्य् एव[^3/109], पौर्णमास्याम् अप्य् अग्नीषोमीय एव क्रियमाणे क्रियेत, तत्राप्य् एकदेवत्या न शक्नुयाद् देवताद्वित्वे कार्यं कर्तुम्। अथोभ अग्नीषोमीये प्राप्ते इति। न, एकस्य यागस्य द्वाभ्याम् अनुवाक्याभ्यां प्रयोजनम्। उपादेयत्वेन ह्य् अनुवाक्या चोद्यते, तत्रैकत्वं विवक्षितम्, तेन तत्रापि न द्वे। तस्माद् आज्यभागयोर् निवेश इति।


[^3/107]: Tait.S. 2.5.2.5

[^3/108]: E2: 4,115; E4: 3,681; E6: 1,164

[^3/109]: E2,4: eva somaḥ

____________________________________________


### आनन्तर्यम् अचोदना ॥ MS_३,१.२४ ॥

ज्योतिष्टोमे श्रूयते - मुष्टीकरोति, वाचं यच्छति, दीक्षितम् आवेदयतीति, तथा हस्ताव् अवनेनिक्ते, उलपराजिं स्तृणातीति। तत्र संदेहः - किं मुष्टीकरणं वाग्यमश् चावेदनार्थम्, उत कृत्स्नप्रकरणे निवेश इति तथा, हस्ताव् अनेजनं किम् उलपराजिं स्तरितुम्, उत प्रकरणे सर्वपदार्थान् कर्तुम् इति। किं तावत् प्राप्तम्? हस्ताव् अनेजनं हस्तसंस्कारार्थम्, वाग्यमः पुरुषसंस्कारार्थः, आमन्त्रयमाण एकाग्रो भवति, पदार्थान् अनुतिष्ठति, तेन केषां केषां पदार्थानाम् इमे[^3/110] संस्काराव् इत्य् आकाङ्क्षास्ति, सत्याम् आकाङ्क्षायाम् आनन्तर्येण निराकाङ्क्षीकरणम्। तस्माद् आनन्तर्याद् आवेदनार्थो वाग्यमो मुष्टीकरणं च, हस्ताव् अनेजनं चोलपराजिं स्तरितुम्।
एवं प्राप्ते ब्रूमः - सर्वैः प्रकरणाधीतैः संबन्ध इति। [२४०][^3/111] कुतः? वाक्यभेदात्। कथं वाक्यभेदः? अर्थद्वयस्याभिधानात्। न हि, दीक्षितम् आवेदयितुम् इत्य् अस्मिन्न् अर्थ आवेदयतीति, न च स्तरितुम् इत्य् अस्मिन्न् अर्थे स्तृणातीति। स्तरणम् अपि विधीयते ऽवनेजनं च। मुष्टीकरणं वाग्यमश् च विधीयते, आवेदनं च। न च, एषां परस्परेण कश्चित् संबन्धो ऽस्ति, न च, पदार्थाकाङ्क्षायां सत्याम् आनन्तर्यम् एकवाक्यत्वे कारणं भवति, तस्मात् प्रकरणधर्मा एवंजातीयकाः।


[^3/110]: E1,6, E4 (v.l.); E2,4: imau

[^3/111]: E2: 4,119; E4: 3,686; E6: 1,165

____________________________________________


### वाक्यानां च समाप्तत्वात् ॥ MS_३,१.२५ ॥

स्वेन स्वेन पदसमूहेन परिपूर्णम् एकं वाक्यम्, तथापरम्, तथा सर्वाणि यान्य् उदाहृतानि। तस्माद् विस्पष्टम् अर्थद्वयम्, विभागे च निराकाङ्क्षता, तेन वाक्यभेदः। अतः संयोगतो ऽविशेषात् प्रकरणाविशेषाच् च[^3/112] कृत्स्ने पर्करणे निवेश इति।


[^3/112]: Vgl. MS 3.1.8

____________________________________________


### शेषस् तु गुणसंयुक्तः साधारणः प्रतीयेत मिथस् तेषाम् असंबन्धात् ॥ MS_३,१.२६ ॥

दर्शपूर्णमासयोः समाम्नायते - आग्नेयं चतुर्धा करोतीति। तत्र संदेहः - किम् आग्नेये ऽग्नीषोमीये ऐन्द्राग्ने[^3/113] च सर्वत्र चतुर्धाकरणम्? किं वाग्नेय एवेति। किं प्राप्तम्? शेषश् चतुर्धाकरणम्, आग्नेयम् इति देवतागुणसंयुक्तः साधारणः प्रतीयते, अग्नीषोमीये ऽपि स्यात्, ऐन्द्राग्ने ऽपि। कुतः? ताव् अप्य् आग्नेयौ, यस्याग्निर् देवता, अन्या च भवति, असाव् आगेयः। तद् यथा, या डित्थस्य डवित्थस्य च माता, सा डवित्थस्य [२४१][^3/114] भवति, एवम् इहापि। यद्य् आग्नेयाग्नीषोमस्य च पुरोडाशस्य मिथः संबन्धो न भवेत्, तत आग्नेय एव चतुर्धाकरणं व्यवतिष्ठेत, भवति तु संबन्धः, तस्माद् अव्यवस्था, यथाग्नेयस्य मस्तकं विभज्य प्राशित्रम् अवद्यतीति सर्वेभ्यः प्राशित्राव् अदानम्, एवं चतुर्धाकरणम् अपि।


[^3/113]: E2,4,6: caindrāgne

[^3/114]: E2: 4,119; E4: 3,695; E6: 1,165

____________________________________________


### व्यवस्था वार्थसंयोगाल् लिङ्गस्यार्थेन संबन्धाल् लक्षणार्था गुणश्रुतिः ॥ MS_३,१.२७ ॥

वाशब्दः पक्षं व्यावर्तयति, व्यवतिष्ठेत वा चतुर्धाकरणम् आग्नेय एव, न साधारणं भवितुम् अर्हति। कुतः? अर्थसंयोगात्, अग्निना देवतयार्थेनैकदेवत्यस्य[^3/115] संयोगः, न द्विदैवत्यस्याग्नीषोमीयस्यैन्द्राग्नस्य[^3/116] चेति। कुतः? यस्य ह्य् अग्नीषोमौ देवता, उभयविशेषणविशिष्टः संकल्पः क्रियते, तस्याग्निः सोमम् अपेक्षमाणो देवता, न निरपेक्षः, यस्य चाग्निः सोमम् अपेक्षमाणो देवता, न तस्मात् तद्धित उत्पद्यते, समर्थानां हि स उच्यते, सापेक्षं चासमर्थम्। तस्मान् न तद्धितान्तेन निरपेक्षाग्निदैवत्येन[^3/117] द्विदेवत्यस्याभिधानम्[^3/118]। अतो यत्र निरपेक्षो ऽग्निर् देवता, तत्रैव चतुर्धाकरणम् इति, देवतालिङ्गस्य हि सामर्त्येन संयोगो भवति तद्धितार्थस्य, नासति सामर्थ्ये।
अथ यद् उक्तम्, यथा[^3/119] प्राशित्राव् अदानं सर्वेभ्यः क्रियते, एवं[^3/120] चतुर्धाकरणम् अपीति, युक्तं प्राशित्राव् अदानेन तत्रैव[^3/121] संबन्धः क्रियते, आग्नेयस्य प्राशित्रम् अवद्यतीति। कथं तर्हि, आग्नेयस्य मस्तकं विभज्येति। एकं ह्य् एतद् वाक्यं प्राशित्रम् अवद्यतीति, द्वितीयम् आग्नेयस्य मस्तकं विभज्येति, तत्राग्नेयस्य मस्तकाद् अवद्यतीति गम्यते, अन्यस्य मस्तकात्, अन्यस्माद् वेत्य् अनियमः। यदि तु तत्र केवलाग्निदैवत्यो[^3/122] नाभविष्यत्, तदानर्थक्यपरिहाराय द्विदैवत्यो[^3/123] ऽप्य् अग्रहिष्यत[^3/124]।
[२४२][^3/125] यत् तु, डित्थस्य मातेति, युक्तं तत्राव्यासङ्गि मातृत्वम्, ततो जातो डित्थः, एतावता संबन्धेन, मातेत्य् उच्यते, नात्र किंचिद् अपेक्ष्यते। स च तावांस् तत्र संबन्धो ऽस्तीति डित्थस्य मातेति युक्तं वचनम्।



[२४३][^3/126]


[^3/115]: E2,4: devatayārthenaikadaivatyasya

[^3/116]: E2,4: dvidevatyasyāgnīṣomīyasyaindrāgnasya

[^3/117]: E2,4: nirapekṣāgnidevatyena

[^3/118]: E2,4: dvidevatyasyābhidhānam

[^3/119]: E2: yathā yathā

[^3/120]: E2 om. evaṃ

[^3/121]: E2: adāne. na tatraivaṃ, E4: adāne. tatraivaṃ

[^3/122]: E2,4: kevalāgnidevatyo

[^3/123]: E2,4: dvidevatyo

[^3/124]: E2,4: agrahīṣyata

[^3/125]: E2: 4,122; E4: 3,698; E6: 1,166

[^3/126]: E2: 4,123; E4: 4,1; E6: 1,167

____________________________________________


## ३,२

### अर्थभिधानसामर्थ्यान् मन्त्रेषु शेषभावः स्यात् तस्माद् उत्पत्तिसंबन्धो ऽर्थेन नित्यसंयोगात् ॥ MS_३,२.१ ॥

इह मन्त्रा उदाहरणम् - बहिर्देवसदनं दामीत्येवमादयः। किं मुख्य एवाभिधेये मन्त्राणां विनियोगः, उत गौणे ऽपीति। कः पुनर् मुख्यः को वा गौण इति। उच्यते - यः शब्दाद् एवावगम्यते, स प्रथमो ऽर्थो मुख्यः, मुखम् इव भवतीति मुख्य इत्य् उच्यते। यस् तु खलु प्रतीताद् अर्थात् केनचित् संबन्धेन गम्यते, स पश्चाद् भावाज् जघनम् इव भवतीति जघन्यः, गुणसंबन्धाच् च गौण इति।
यद्य् एवं सर्व एव मुख्यः, सर्वो हि शब्दाद् गम्यते, यथैव ह्य् अग्निर् ज्वलतीत्य् उक्ते ज्वलने संप्रत्ययः[^3/127], एवम् एवाग्निर् माणवक इति शब्द एवोच्चारिते माणवके संप्रत्ययः। अथोच्यते, यस्मिन् निरुपपदाच् छब्दात् संप्रत्ययः स मुख्यः, यस्मिन् सोपपदात् स गौण इति। नैतद् युक्तम्। यस्य हि शब्दस्य रूपं कस्यचिद् अर्थस्य निमित्तम्, सोपपदस्यापि तद् एव रूपम्, निरुपपदस्यापि। न च शक्यं निमित्ते सति नैमित्तिकेन न भवितुम्। किम् अतः? यद्य् एवम्, इदं न शक्यते वदितुम् - उपपदाद् ऋते न सो ऽर्थो भवति, उपपदे तु संजाते सो ऽर्थः संजनिष्यत इति। न चासौ समुदायार्थः शक्यते विज्ञातुम्। अन्वयव्यतिरेकाभ्यां हि विभागो ऽवगम्यते। अथ, वाक्-यार्थो ऽयम् इत्य् उच्यते। नैवं शक्यम्, न ह्य् अनन्वितः पदार्थो भवति [२४४][^3/128] वाक्यार्थः। तद् एवं दृश्यताम् - अग्निशब्द एवायं ज्वलनवचनः, अग्निशब्द एव माणवकस्याभिधातेति। तस्मान् न गौणो मुख्य इति कश्चिद् विशेषः। अथोच्यते, यः सुष्ठु प्रसिद्धः स मुख्यः, यो मनाग् इव स गौण इति। इदम् अपि नोपपद्यते, प्रसिद्धिर् नाम प्रज्ञानम्, न च प्रज्ञाने कश्चिद् विशेषो ऽस्ति। अथोच्यते, यस्य बहुशः प्रयोगो ऽस्ति स मुख्यः, अल्पशः प्रयुज्यमानो गौण इति। नैतद् एवम्, अल्पशो ऽपि प्रयुज्यमानो नासति सामर्थ्ये प्रत्याययेत्। अतः सो ऽपि शब्दात् प्रतीयत इति मुख्य एव।

अत्रोच्यते - अस्त्य् अत्र विशेषः, माणवको नाग्निशब्दात् प्रतीयते। कथम् अवगम्यते? उक्तम् - अन्यायश् चानेकार्थत्वम् इति। कथं न विपर्ययः? उच्यते - अनादृत्यैव माणवकप्रत्ययं ज्वलनम् अग्निशब्दात् प्रतियन्तो दृश्यन्ते। न त्व् अनादृत्य ज्वलनम्[^3/129], मानवकम् अग्निशब्दात् प्रतियन्ति। कुत एतत्? यो यो ऽग्निसदृशो विवक्ष्यते, तत्र तत्राग्निशब्दो नियत इति। अत एव विगतसादृश्याद् अयं तु दृश्यते। अतो ऽग्निसादृश्यम् अस्य प्रवृत्तौ निमित्तं न च ज्वलने ऽप्रतीते तत्साद्रृश्यं प्रतीयते। तस्माज् ज्वलनस्याग्निशब्दो निमित्तम्, न माणवकस्य। तस्माज् ज्वलने मुख्यो न माणवके। एवम् एव तृणप्रत्ययस्य बर्हिःशब्दो निमित्तम्, न तृणसदृशप्रत्ययस्य। तद् एवं द्वैते सति मुख्यपरता शब्दस्य, उत गौणपरतापीति युक्तो विचारः। किं तावत् प्राप्तम्? मुख्ये गौणे च विनियोगः। कुतः? उभयस्य शक्यत्वाद् उभयम् अपि बर्हिःशब्देन शक्यते प्रत्याययितुम्, तृणं च तृणसदृशं च, तृणं साक्षात्, तृणसदृशं तृणप्रत्ययेन। यच् च नाम दर्शपूर्णमासयोः साधनभूतेन बर्हिःशब्देन शक्यते प्रत्याययितुम्, तत् सर्वं प्रत्याययितव्यम्, विनिगमनायां हेत्वभावात्।
[२४५][^3/130] अपि चैवम् आश्रीयमाणे पूषाद्यनुमन्त्रणादीनि दर्शपूर्णमासाभ्यां नोत्कृष्यन्ते[^3/131], तत्रैव गौणेनाभिधानेन प्रकृतां देवताम् अभिवदिष्यन्ति।
एवं प्राप्ते ब्रूमः - मुख्य एव विनियोक्तव्यो मन्त्रो न गौण इति। कुतः? उभयाशक्यत्वात्, प्रकरणे हि समाम्नानात् प्रधानेनैकवाक्यताम् उपैति। तत्रैतद् आपतति यच् छक्नुयाद् अनेन मन्त्रेण साधयितुम्, तथा साधयेद् इति। स चासाव् अर्थाभिधानसंयोगाच् छक्नोत्य् उपकर्तुम्, न गौणम् अर्थं शक्योत्य् अभिधातुम्, तस्मान् न गौणे विनियोगः।
ननु मुख्यप्रत्ययाच् छक्यते गौणः प्रत्याययितुम्। सत्यम् एतत्, मुख्यप्रत्यायनेनैवास्य प्रयोजनवत्ता निर्वृत्तेति न गौणं प्रति विनियोगे किंचित् प्रमाणम् अस्ति। मुख्ये विनियोगेन त्व् आनर्थक्यं परिह्रियते, परिहृत आनर्थक्ये न गौणाभिधानम् आपतति। न ह्य् अनभिधाय मुख्यम्, गौणम् अभिवदति शब्दः। अतः प्रमाणाभावान् न गौणे विनियुज्येत।
अपि च गौणस्य प्रत्यायने सामर्थ्याद् बहवो ऽभ्युपायाः प्राप्नुवन्ति, सामर्थ्यं च शब्दैकदेश इत्य् उक्तम् - अर्थाद् वा कल्पनैकदेशात्वाद् इति[^3/132], तत्र मन्त्रे नियोगतो गौणं प्रति विनियुज्यमान उपायान्तरम्, विना प्रमाणेन बाध्येत। मन्त्राम्नानं प्रमाणम् इति चेत्। न तस्योपायान्तरनिवृत्तौ सामर्थ्यम् अस्ति। ननु मुख्ये ऽपि विनियुज्यमान्स्यैष एव दोषः। नेत्य् उच्यते - यदि मुख्ये ऽपि न विनियुज्येत, नैव प्रधानस्योपकुर्यात् तत्र चास्योत्पत्तिर् अनर्थिकैव स्यात्। तस्माद् अस्ति गौणे मुख्ये च विशेषः। अपि च यो गौणे मन्त्रं विनियुङ्क्ते, स वक्तव्यः - किम् अर्थं मुख्यं प्रत्याययसि [२४६][^3/133] इति। स चेद् ब्रूयात् - नान्यथा गौणप्रत्ययो ऽस्तीति, प्रतिब्रूयाद् एनम् - अन्ये ऽपि गौणप्रत्ययस्याभ्युपायाः सन्तीति। अथ स एवम् अभियुक्तः प्रतिब्रूयात् -मुख्यप्रत्ययो ऽपि पाक्षिको ऽभ्युपाय इति, ब्रूयाद् एनम् - न तर्हि नियोगतो गौणे विनियोजनीयः, यदा गौणप्रत्ययाय मुखम् उपादत्ते, तदैतद् आपतितं भवति, मुख्य एव विनियोग इति। अर्थेन च प्रतीतेन प्रयोजनम्, न प्रत्यायकेन मन्त्रेण, अतो ऽन्येनाप्य् उपायेन गौणः प्रत्य्-आययितव्यः, न स एव मन्त्र आदर्तव्यः। अथापि मन्त्रेण प्रत्यायकेन प्रयोजनं स्यात्, तथापि मुख्यप्रत्यायनेनैव निर्वृत्तं प्रयोजनम् इति नतरां गौणे विनियुज्येत। तस्मान् मुख्यगौणयोर् मुख्ये कार्यसंप्रत्यय इति सिद्धम्।


[^3/127]: E2,4,6: jvalanasaṃpratyayaḥ

[^3/128]: E2: 4,125; E4: 4,1; E6: 1,167

[^3/129]: E2,4: jvalanapratyayaṃ

[^3/130]: E2: 4,127; E4: 4,2; E6: 1,168

[^3/131]: E1 (v.l.): notsrakṣyante

[^3/132]: MS 1.4.30

[^3/133]: E2: 4,129; E4: 4,3; E6: 1,169

____________________________________________


### संस्कारकत्वाद् अचोदिते न स्यात् ॥ MS_३,२.२ ॥

अथ यद् उक्तम् - पूषाद्यनुमन्त्रणादीनाम् उत्कर्षो न भविष्यतीति, युक्तस् तेषाम् उत्कर्षः, संस्कारको हि मन्त्रः, सो ऽसति संस्कार्ये ऽनर्थक इति यत्रार्थवांस् तत्र नाययिष्यते। न च कश्चिद् दोषो भविष्यति।


____________________________________________


### वचनात् त्व् अयथार्थम् ऐन्द्री स्यात् ॥ MS_३,२.३ ॥

अग्नौ श्रूयते - निवेशनः संगमनो वसूनाम् इत्य् ऐन्द्र्या गार्हपत्यम् उपतिष्ठत इति[^3/134]। तत्र संदेहः - किम् इन्द्रस्योपस्थानं कर्तव्यम्, उत गार्हपत्यस्येति। कुतः पुनर् गार्हपत्यम् उपतिष्ठत इत्य् एवं विस्पष्टे वचने संशय इति। उच्यते, [२४७][^3/135] यद् धि[^3/136] वाक्येनोपस्थानं[^3/137] तत् स्तुतिवचनेन संस्करणं न समीपस्थानमात्रम्, न च, ऐन्द्रेण मन्त्रेणाग्नेर् अभिधानं शक्यते कर्तुम्। अतो गार्हपत्यम् उपतिष्ठत इति न गार्हपत्यार्थम् उपस्थानम् एतद् इति जायेत शङ्का - गार्हपत्य उपस्थानार्थो भवेद् इति, तादृशश् च शब्दो नास्ति, तृतीयान्तः सप्तम्यन्तो वा। तस्माद् विचारः - कथम् उपपन्नं भवतीति।
किं तावत् प्राप्तम्? सामर्थ्याद् इन्द्रोपस्थानम्, अशक्यत्वाच् च गार्हप्त्योपस्थानस्य। कथं द्वितीया विभक्तिर् इति चेत्। अविवक्सितेप्सितार्था वा संबन्धमात्रप्रधाना। यद् वोपस्थानविशेषणं संबन्धाद् गार्हपत्यशब्दः। तस्माद् गार्हपत्यविशिष्टम् उपस्थानम् इन्द्रार्थं कर्तव्यम् इति। गार्हपत्यश् च देशेन विशिंष्यान् मुख्यम् एव कार्यं मन्त्राणाम्।
एवं प्राप्ते ब्रूमः - वचनात् त्व् अयथार्थम् ऐन्द्री स्यात्। नैतद् अस्तीन्द्रार्थम् उपस्थानम् इति, अयथार्थम् ऐन्द्री स्यात्। कुतः? वचनसामर्थ्यात्, वचनम् इदं भवति, ऐन्द्र्या गार्हपत्यम् उपतिष्ठत इति, गार्हपत्ये द्वितीया विभक्तिः प्राधान्यम् आह, किम् इव वचनं न कुर्यात्, नास्ति वचनस्यातिभारः। तस्माद् गार्हपत्यार्थम् उपस्थानम्।


[^3/134]: Mait.S. 3.2.4

[^3/135]: E2: 4,131; E4: 4,14; E6: 1,169

[^3/136]: E2,4: yadi

[^3/137]: E2: vākyenopasthāne

____________________________________________


### गुणाद् वाप्य् अभिधानं स्यात् संबन्धस्याशास्त्रहेतुत्वात् ॥ MS_३,२.४ ॥

अत्राह नन्व् एतद् उक्तम् - नैन्द्रेण मन्त्रेण गार्हपत्योपस्थानं भविष्यतीति। उच्यते, वचनाद् भविष्यति। आह - न वचनशतेनापि शक्यम् एतत्, इन्द्रशब्देनाग्निनं प्रत्याययेद् इति ब्रुवन् विहन्येत, यथाग्निना सिञ्चेद् इति[^3/138], उदकेन दीपयेद् इति, न हि शास्त्रहेतुकः शब्दार्थयोः संबन्धो भवति। नित्यौ ऽसौ लोकतो ऽवगम्यत इत्य् उक्तम् - औत्प[२४८][^3/139]त्तिकस् तु शब्दस्यार्थेन संबन्ध इति[^3/140]। ननु शब्दलक्षणो ऽपि भवति शब्दार्थयोः संबन्धः कृत्रिमः, यथा देवदत्तो यज्ञदत्त इति। भवति कश्चित्, यत्र संबन्धस्य विधायकं वाक्यं भवति, न त्व् एतद् वाक्यं शब्दार्थयोः संबन्धस्य विधायकम्, गार्हपत्यस्येन्द्रशब्दो नामेति, कथं तर्हि सिद्धसंबन्धेनेन्द्रशब्देन गार्हपत्यम् उपतिष्ठत इति। न च शक्यते परशब्देन परो वदितुम्। किम् अत्र वचनं करिष्यति?
अत्रोच्यते - गुणाद् वाप्य् अभिधानं स्यात् संबन्धस्याशास्त्रहेतुत्वाद् इति, यद्य् अपि नेदं वाक्यं शब्दार्थसंबन्धस्य विधाने हेतुभूतम्, तथाप्य् अनेनेन्द्रशब्देन शक्यं कर्तुम् - गार्हपत्याभिधानम्। कुतः? गुणसंयोगाद् गौणम् इदम् अभिधानं भविष्यति, भवति हि गुणाद् अप्य् अभिधानम्, यथा सिंहो देवदत्तः, अग्निर् माणवक इति। एवम् इहाप्य् अनिन्द्रे गार्हपत्य इन्द्रशब्दो भविष्यति, अस्ति चास्येन्द्रसादृश्यम्[^3/141], यथैवेन्द्रो यज्ञसाधनम्, एवं गार्हपत्ये ऽपीति। अथवा इन्द्रतेर् ऐश्वर्यकर्मण इन्द्रो भवति, भवति च गार्हपत्यस्यापि स्वस्मिन् कार्य ईश्वरत्वम्। तस्माद् इन्द्रशब्देन यः प्रत्यायते ऽर्थः स प्रतीतः सादृश्याद् गार्हपत्यं प्रत्याययिष्यति, ऐश्वर्याद् वा प्रत्याययिष्यतीति न दोषः।


[^3/138]: E2,4 om. iti

[^3/139]: E2: 4,166; E4: 4,21; E6: 1,170

[^3/140]: MS 1.1.5

[^3/141]: E2,4,6: asti tu cāsyendrasādṛśyam

____________________________________________


### तथाह्वानम् अपीति चेत् ॥ MS_३,२.५ ॥

स्तो दर्शपूर्णमासौ, तत्रेदं समाम्नायते - हविष्कृद् एहि [२४९][^3/142] इति त्रिर् अवघ्नन्न् आह्वयतीति। तत्र संदेहः - किम् एष मन्त्रो ऽवहन्तिं प्रत्युपदिश्यते, उत हन्तिर् अस्य कालं लक्षयतीति। कथं हन्तिं प्रत्युपदिश्यते? कथं वा कालं लक्षयेत्? यद्य् एवं संबन्धः क्रियेत - हविष्कृद् एहीत्य् अवघ्नन्न् इति, ततो हन्तिं प्रत्युपदिश्यते, अथावघ्नन्न् आह्वयतीति, ततो ऽस्य कालं लक्ष्यतीति। किं तावत् प्राप्तम्? तथाह्वानम् अपि, यथैन्द्री गार्हपत्यं प्रत्युपदिश्यते, एवम् एष मन्त्रो हन्तिं प्रत्युपदिश्यते। एवं श्रुतिर् अनुगृहीता भवति, इतरथा लक्षणा स्यात्, हन्तिकालस्य मन्त्रस्य च संबन्धो भवेत्, न हन्तेर् मन्त्रस्य। एवं च सत्याह्वयतीत्य् अयम् अनुवादः, आह्वानं करोति, यो ह्य् एहीति ब्रूते स आह्वयति, तत्र केनचिद् गुणेन मन्त्रो हन्तिं प्रत्याययिष्यति, तस्मान् नाह्वाने विनियोक्तव्यः।


[^3/142]: E2: 4,134; E4: 4,23; E6: 1,171

____________________________________________


### न कालविधिश् चोदितत्वात् ॥ MS_३,२.६ ॥

नैतद् अस्ति - हन्तिं प्रत्युपदिश्यत इति। किं तर्हि? काललक्षणा स्यात्। कुतः? त्रिर् आह्वयतीति त्रित्वम् अत्र विधीयते, यद्य् अस्मिन्न् एव वाक्ये मन्त्रो विधीयेत, अनेकगुणविधानाद् वाक्यं भिद्येत। तस्मान् नैवम् अभिसंबन्ध एवम् अवघ्नन्न् इति। कथं तर्हि, अवघ्नन्न् आह्वयतीति। नन्व् अस्मिन्न् अपि पक्षे मन्त्रो विधीयते कालश् च, तत्र स एव दोषो भवेत्। नेति ब्रूमः, अवहननकाल एवार्थेन हविष्कृद् आह्वातव्या, तत्रायम् एव संबन्धो ऽनूद्यते। केवला तु त्रिर् आवृत्तिर् विधीयते। यत् तु काललक्षणार्थः शब्द इति। नैष दोषः, लौकिकी हि लक्षणा। मन्त्रो ऽपि च रूपाद् एवाह्वाने प्राप्तः, सो ऽप्य् अनूद्यत एव, चोदितश् च वाक्यान्तरेणावघातः शक्नोति कालं लक्षयितुम्। तस्माद् आह्वाने विनियोक्तव्य इति।

[२५०][^3/143]


[^3/143]: E2: 4,137; E4: 4,29; E6: 1,171

____________________________________________


### गुणाभावात् ॥ MS_३,२.७ ॥

इदं पदोत्तरं सूत्रम्[^3/144]। अथ कस्मान् न गुणाद् अवहन्तिं ब्रूते? हविष्करोति ह्य् अवहन्तिः, तस्माद् धविष्कृत्। किम् एवं भविष्यति? रूपाद् एवावहन्तौ मन्त्रे प्राप्ते केवलं त्रिर् आवृत्तिम् एव वक्ष्यति न भविष्यति वाक्यभेद इति। अत्रोच्यते - गुणाभावाद् गौणम् अभिधानम् अवहन्तौ न संभवतीति। न ह्य् असाव् आहूतो ऽस्मीत्य् अवगच्छति, तत्रादृष्टार्थम् आह्वानं स्यात्। यजमानस्य पत्न्यां हविष्कृति दृष्टार्थम् आह्वानम्। तस्मान् न हन्तिमन्त्र इति।


[^3/144]: idaṃ padottaraṃ sūtram in E1 geklammert

____________________________________________


### लिङ्गाच् च ॥ MS_३,२.८ ॥

लिङ्गं च भवति - वाग् वै हविष्कृद् वाचम् एवैतद् आह्वयतीति[^3/145], न च वाचो ऽवहन्तिना सादृश्यम् अस्ति, अस्ति तु यजमानस्य पत्न्या, सा हि स्त्री, वाग् इति च स्त्रीलिङ्गः शब्दः, अवहन्तिस् तु न स्त्री न पुमान् न नपुंसकम् इति। नन्व् अवहन्तेर् अपि स्त्रीलिङ्गः शब्दो ऽस्ति, क्रियेति। अत्र ब्रूमः - न नियोगतो ऽवहन्तेः स्त्रीलिङ्गः शब्दः, पुंलिङ्गो ऽपि तस्यास्ति, अवघात इति। नपुंसकसिङ्गो ऽपि, कर्मेति। अपि च, पत्न्याः स्वरूपेण सादृश्यम्, अवहन्तेः पररूपेण शब्देन। तस्मात् पत्न्यां हविष्कृति लिङ्गम् अनुरूपतरं भवति।


[^3/145]: Vgl. ŚPBr 1.1.4.11

____________________________________________


### विधिकोपश् चोपदेशे स्यात् ॥ MS_३,२.९ ॥

अवहन्तिमन्त्रे सत्य् अस्मिन् मन्त्रे विध्यन्तरकोपः स्यात्। अपहतं रक्ष इत्य् अवहन्त्य् अपहता यातुधाना इत्य् अवहन्तीति। तत्र पक्षे ऽभावान् नित्यवच् छ्रूतिर् उपध्येत। तस्माद् अवघ्नन्न् [२५१][^3/146] इति काललक्षणार्थ इति। मन्त्रो ऽप्य् अह्वानार्थ इति[^3/147]।


[^3/146]: E2: 4,138; E4: 4,32; E6: 1,172

[^3/147]: E2,4,6 om. mantro 'py ahvānārtha iti

____________________________________________


### तथोत्थानविसर्जने ॥ MS_३,२.१० ॥

ज्योतिष्टोमे श्रूयते - उत्तिष्ठन्न् अन्वाह, अग्नीद् अग्नीन् विहर इति। तथा - व्रतं कृणुतेति वाचं विसृजतीति[^3/148]। तत्र संदेहः - किम् उत्थानं वाग्विसर्जनं च प्रति मन्त्रयोर् उपदेशः, उत कालार्थः संयोग इति। अत्र पूर्वाधिकरण्यायो ऽतिदिश्यते। यस् तत्र पूर्वः पक्षः, स इह पूर्वः पक्षः। यस् तत्र सिद्धान्तः, स इह सिद्धाण्तः। अग्नीद् अग्नीन् इत्य् एवम् उत्तिष्ठन्न् अन्वाहेति, व्रतं कृणुतेत्य् एवं वाचं विसृजतीति पूर्वः पक्षः। लक्षणाभावात्, उत्तिष्ठन्न् अन्वाहेति सिद्धान्ते संबन्धः। व्रतं कृणुतेत्य् उच्यमाने वाचं विसृजतीति। वाक्येन पूर्वः पक्षः, लिङ्गेन सिद्धान्तः।
यद्य् अपि च शक्यते, उत्थानक्रियाग्नीद् अग्नीन् विहरेति वक्तुम्, उत्थानेनाग्निर् इध्यते, वह्निश् च विह्रियत इति। व्रतं कृणुतेति च वागभिधानम्। तथाप्य् अदृष्टार्थं वचनं भवतीति न मन्त्रयोर् उत्थानविसर्जनार्थता कल्प्येत। कल्प्यमानायां च मन्त्रान्तरं विहितं बाध्येत - याः पशूनाम् ऋषभो वाच इति। अपि चोत्थानवाग्विसर्गौ प्रति मन्त्रौ विधीयमानाव् अदृष्टार्थौ स्याताम्, प्रेषणे तु दृष्ठार्थौ। तल्[^3/149] लक्षणैवात्र न्याय्या।

[२५२][^3/150]


[^3/148]: Tait.S. 6.1.4.4

[^3/149]: E2,4: tasmāl

[^3/150]: E2: 4,140; E4: 4,36; E6: 1,173

____________________________________________


### सूक्तवाके व कालविधिः परार्थत्वात् ॥ MS_३,२.११ ॥

दर्शपूर्णमासयोः श्रूयते - सूक्तवाकेन प्रस्तरं प्रहरतीति[^3/151]। तत्र संदेहः - किं सूक्तवाकः प्रस्तरप्रकरणं प्रत्युपदिश्यते, उतेयं काललक्षणेति। तद् उच्यते - काललक्षणेति। कुतः? सूक्तवाकस्य देवतासंकीर्तनार्थत्वात्, प्रस्तरप्रकरणं च प्रत्यशक्तेः, प्रस्तरस्य च स्रुग्धारणार्थत्वात्।


[^3/151]: Vgl. Tait.Br. 3.4.10.1

____________________________________________


### उपदेशो वा याज्याशब्दो हि नाकस्मात् ॥ MS_३,२.१२ ॥

उपदेशो वा प्रस्तरप्रकरणं प्रति मन्त्रस्य स्यात्, एवं श्रुतिविहितो ऽर्थो भवति, सूक्तवाकेनेति करणविभक्तिसंयोगात्, इतरथा लक्षणा स्यात्, सूक्तवाकेन लक्षणेन प्रस्तरं प्रहरेद् इति। एवं च कृत्वा याज्या शब्द उपपन्नो भवति, सूक्तवाक एव याज्या, प्रस्तर आहुतिर् इति।


____________________________________________


### स देवतार्थस् तत्संयोगात् ॥ MS_३,२.१३ ॥

यद् उक्तम् - देवतासंकीर्तने सूक्तवाकः समर्थः, न प्रस्तरप्रकरण इति। उच्यते - न[^3/152],
देवतावचनः[^3/153] पर्करणेन संबध्यते, प्रकरणं हि यजिः, मान्त्रवर्णिको देवताविधिः, एवम् अभिसंबन्धः। अग्निर् इदं हविर् अजुषतावीवृधत इत्य्[^3/154] एवं देवताम् अनुक्रम्य, आशास्ते ऽयं यजमान इत्य्[^3/155] उक्त्वा, इदम् इदम् आशास्त इति च यद् अनेन हविषाशास्ते तद् अस्य स्याद् [२५३][^3/156] इति[^3/157] प्रस्तरं हविर् निर्दिशति, अग्न्यादींश् च देवताविशेषान्, तेन प्रहरतिर् यजतिः। एवं सूक्तवाकेन प्रस्तरः प्रहर्तुं शक्यते, यदि प्रहरतिर् यजतिः, अग्न्यादिदेवताकश् च। तस्मात् सूक्तवाकस्य हरतिसंयोगो ऽपि देवतार्थता घटत एव। यद्य् अग्निर् इदं हविर् अजुषतावी वृधत इत्येवमाद्य् एव श्रूयेत। न, आशास्ते ऽयं यजमान इत्येवमादीन्य् अपराणि, ततो ऽग्न्यादय एवेष्टा नान्तरिता इत्य् एव पर्यवसितं वाक्यं भवेत्। यतस् तु खल्व् आशास्ते ऽयं यजमान इत्येवमादीन्य् अपराणि श्रूयन्ते, तेनेह पर्यवसानम्, अग्न्यादयः पुरोडाशादिभिर् इष्टाः, अपरं तु यजमान आशास्ते। तद् अनेन प्रस्तरेण प्राप्नुयाद् इति।
ननु सत्स्व् अप्य् एतेषु देवतासंकीर्तन एव पर्यवस्येत्, पुरोडाशादिभिर् इष्टा अग्न्यादयः, तत एव यजमान आयुर् आदीन्य् अप्य् आशासानः प्राप्नुयाद् इति। उच्यते - उभयथा संबन्धे सति प्रहरणे विनियोक्तव्यः, लिङं च न बाधितं भविष्यति, वाक्यं चानुग्रहीष्यत इति।
अथवाग्निर् इदं हविर् अजुषतेति प्रस्तर एव हविर् निदिश्यते। एवम् इदम् इति संनिहितवचनम् उपपन्नं भविष्यतीति।


[^3/152]: E2,4: sa

[^3/153]: E2,4: devatāvacanaḥ

[^3/154]: Tait.Br. 3.5.10.2; ŚPBr 1.9.1.9

[^3/155]: Tait. Br. 3.5.10.4; ŚPBr 1.3.1.12

[^3/156]: E2: 4,144; E4: 4,44; E6: 1,173

[^3/157]: ŚPBr 1.9.1.16

____________________________________________


### प्रतिपत्तिर् इति चेत्, स्विष्टकृद्वद् उभयसंस्कारः स्यात् ॥ MS_३,२.१४ ॥[^3/158]
अथ स्रुग्धारणे विनियुक्तस्य प्रस्तरस्य प्रकरणं प्रतिप्रत्तिर् इत्य् उच्यते। तत्र प्रतिवचनम् -स्विष्टकृद्वद् एतत् स्याद् इति, यथा, इज्यार्थात् पुरोडाशात्, वचनप्रामाण्यात् स्विष्टकृद् इज्यते, यागश् च स भवति, प्रतिपाद्यते च पुरोडाशः, एवं [२५४][^3/159] प्रतिपाद्येतैव हि प्रस्तरः, यागश् च निर्वर्त्यत इति न दोषः। प्रतिपाद्यमानो ऽपि हि त्यज्यते। प्रत्यक्षतः प्रतिपाद्यते, वचनाद् इज्यां साधयतीत्य् एवं गम्यते। तस्मात् सूक्तवाकः प्रहरतिमन्त्र इति।


[^३/१५८]: E२,४ स्पल्तेन् MS ३.२.१४ इन् zwएइ Sऊत्रस्, ददुर्छ् wएइछ्त् नुन् औछ् इह्रे Zäह्लुन्ग् अब्: प्रतिपत्तिर् इति चेत् ॥ MS_३,२.१४ ॥

### अथ स्रुग्धारणे विनियुक्तस्य प्रस्तरस्य प्रकरणं प्रतिप्रत्तिर् इत्य् उच्यते। स्विष्टकृद्वद् उभयसंस्कारः स्यात् ॥ MS_३,२.१५ ॥ तत्र प्रतिवचनं।.}*

[^3/159]: E2: 4,146; E4: 4,49; E6: 1,174

____________________________________________


### कृत्स्नोपदेशाद् उभयत्र सर्ववचनम् ॥ MS_३,२.१५ ॥[^3/160]
दर्शपूर्णमासयोः सूक्तवाकेन प्रस्तरं प्रहरतीति श्रूयते। तत्र संदेहः - किं पौर्णमास्यां कृत्स्नः सूक्तवाकः प्रयोक्तव्यः, कृत्स्नो ऽमावास्यायाम्, उत यथासामर्थ्यं निष्कृष्य यथायथं प्रयोग इति। तद् उच्यते - उभयत्र सर्ववचनम् इति। कुतह्? कृत्स्नो हि मन्त्रः सूक्तवाक इत्य् उच्यते, स पदेनापि विना, सूक्तवाको न स्यात्, तत्र सूक्तवाकेन न प्रहृतं भवेत्। तस्माद् उभयत्र कृत्स्नः सूक्तवाको वदितव्यः।


[^3/160]: E2,4: MS 3.2.16

____________________________________________


### यथार्थं वा शेषभूतसंस्कारात् ॥ MS_३,२.१६ ॥

ये पौर्णमासीदेवतातावाचिनः शब्दाः, ते पौर्णमास्यां प्रयोक्तव्याः, नामावास्यायाम्। ये ऽमावास्यादेवतावाचिनः, ते ऽमावास्यायाम्, न पौर्णमास्यां। शेषभूतम् अर्थं संस्कुर्वन्तो मन्त्रा उपकुर्वन्ति, नान्यथेत्य् उक्तम्। तस्माद् ये यत्रोपकुर्वन्ति, ते तत्र प्रयोक्तव्या इति न कृत्स्नः पौर्णमास्याम्, न कृत्स्नश् चामावास्यायाम् इति।


____________________________________________


### वचनाद् इति चेत् ॥ MS_३,२.१७ ॥

अथ यद् उक्तम् - वचनम् इदं भविष्यति, सूक्तवाकेन प्रहरति [२५५][^3/161] इति। तत्र पदेनाप्य् ऊनेन न सूक्तवाकेन प्रहृतं भवेत्, कृत्स्नस्य हि सूक्तवाकस्योपदेश इति।

तद् उच्यते -


[^3/161]: E2: 4,148; E4: 4,54; E6: 1,175

____________________________________________


### प्रकरणाविभागाद् उभे प्रति कृत्स्नशब्दः ॥ MS_३,२.१८ ॥

उभे पौर्णमास्यमावास्ये प्रति एष कृत्स्नशब्दः, उभयोः प्रकरणात्, उभयोर् असौ कृत्स्न उच्यते, अवयवे ऽवयव इति।
नैतद् एवम्, न हि सापेक्षाणाम् इतिकर्तव्यतया संबन्धः। न हीतिकर्तव्यतैतद् विशिष्टा श्रूयते, इतिकर्तव्यताविशिष्टास् त्व् एते गम्यते। कुतः? न हीतिकर्तव्यतां प्रति कर्मणि विधीयण्ते, फलं प्रति तेषां विधिः, इतिकर्तव्यता तु कर्मणां विधीयते, तत्र संनिधानाविशेषात्, कस्य किं विधीयते, कस्य नेति न गम्यते विशेषः। साधनत्वेन च सर्वेषां निर्देशाद् इतिकर्तव्यतायाः संनिधानाच् च, वचनाच् चास्य[^3/162], प्रकरणलिङ्गस्याविशेषात्, एकैकस्य कृत्स्नं प्रकरणं निराकाङ्क्षस्य, न सहायम् अपेक्षमाणस्य। तस्माद् एकैकं प्रति कृत्स्नः सूक्तवाक उपदिश्यते। स विभागे ऽपि प्रधानानाम्, कृत्स्न एव प्रयोक्तव्य इति यानि यत्रानर्थकानि पदानि, तान्य् अपि तत्र प्रयोक्तव्यान्य् अदृष्टाय भविष्यन्ति, सूक्तवाकेन प्रहरतीति वचनात्, नास्ति वचनस्यातिभारः, गुणेन वा केनचिद् अभिधानं तासां देवतानां निर्वर्तयिष्यन्तीति।
अत्रोच्यते, नैतद् एवम्। उक्तम् - मुख्यम् एव कार्यं मन्त्राणाम्, न गौणम् इति[^3/163], संस्कारार्थत्वाद् वोत्कर्षो[^3/164] न्याय्यः, न गौणम् अभिधानम् इति। कस् तर्हि कृत्स्नसंयोगस्य समाधिर् उच्यत इति। एष समाधिः, न ह्य् एतद् एकं वाक्यम्, यः [२५६][^3/165] कृत्स्नः सूक्तवाकः, बहून्य् एतानि वाक्यानि, येषां प्रधानदेवताभिधायीनि पदानि मध्ये, साधारणानि तन्त्रपदानि पुरस्ताद् उच्चार्यन्ते, तथा परस्तात्। यथा - अग्निर् इदं हविर् अजुषतावी वृधत महोज्यायोकृताग्नीषोमाविदं हविर् अजुषेताम् अवी वृधेताम् इत्येवमादीनि[^3/166]। तेषां पुरस्तात् तन्त्रम् - यथा, इदं द्यावापृथिवीति, परस्ताद् अपि यथा, अस्यामृधेद् इति। तान्य् एतानि सर्वाणि सूक्तवचनेन सूक्तवाकशब्दं लभ्यन्ते। न च तेषां समुदायः किंचिद् अर्थं वदति। तस्मान् न समुदायः सूक्तवाकः, न च साक्षात् साधनम्, सूक्तवाकसामान्यस्यैकत्वात्, सूक्तवाको वर्तत इत्य् एकवचनं भवति। सूक्तवाकेन प्रस्तरं प्रहरतीति तु येन केनचित् सूक्तवाकेन प्रह्रियमाणे यथाश्रुतं कृतं भवति। तस्मात् समुदायः सूक्तवाकः। यत् त्व् अमावास्यादेवतावाचीनि पदानि, न पौर्णमास्यां प्रयुज्यन्ते, न तत्र सूक्तवाकशब्दो बाध्यते, प्रकरणं तत्र लिङ्गेन बाधितम्, तच् च न्याय्यम् एव। तस्मात् पौर्णमास्याम् अमावास्यायां च विभज्य सूक्तवाकः प्रयोक्तव्य इति।


[^3/162]: E2: saṃnidhānāvacanāc ca, asya, E4: saṃnidhānād avacanāc ca, asya

[^3/163]: Zu MS 3.2.1

[^3/164]: E2,4,6: evotkarṣo

[^3/165]: E2: 4,152; E4: 4,55; E6: 1,175

[^3/166]: 1. Teil: Tait.Br. 3.5.10.2

____________________________________________


### लिङ्गक्रमसमाख्यानात् काम्ययुक्तं समाम्नानम् ॥ MS_३,२.१९ ॥

इह काम्ययाज्यानुवाक्याकाण्डम् उदाहरणम् - इन्द्राग्नी रोचना दिवः[^3/167], प्रवर्षणिभ्यः[^3/168], इन्द्राग्नी नवतिं पुरः[^3/169], श्लथद् वृत्रम्[^3/170] इत्येवमाद्या ऋचः। अपरा अपि काम्या इष्टयः - ऐन्द्राग्नम् एकादशकपालं निर्वपेत्, यस्य सजाता वियायुः, ऐन्द्राग्नम् एकादशकपालं निर्वपेद् भ्रातृव्यवान्, अग्नये वैश्वानराय द्वादशकपालं [२५७][^3/171] निर्वपेद् रुक्कामः, अग्नये वैश्वानराय द्वादशकपालं निर्वपेत् सपत्नम् अभिद्रोष्यन्न् इत्येवमाद्याः। तद् एता याज्यानुवाक्याः प्रति संदेहः - किं यावत् किंचिद् ऐन्द्राग्नं कर्म, तत्र सर्वत्रानेनैन्द्राग्नेन याज्यानुवाक्यायुगलेन भवितव्यम्, उतैतस्याम् एवैन्द्राग्न्याम् इष्टौ काम्यायाम् इति। एवं वैश्वानरीययोर् याज्यानुवाक्ययोः, एवं सर्वत्र।
किं तावत् प्राप्तम्? यावत् किंचिद् ऐन्द्राग्नं वैश्वावरीयम् अग्नीषोमीयं जातवेदसं च सर्वत्रैता याज्यानुवाक्या भवेयुः। कुतः? लिङ्गात्। ननु क्रमसमाख्याने विशेषके भविष्यतः। सत्यम्, तथापि क्रमं समाख्यां च शक्नोति लिङ्गं बाधितुम् इति। एवं प्राप्ते ब्रूमः - लिङ्गक्रमसमाख्यानात् तास्व् एव काम्यास्व् एता याज्यानुवाक्या इति गम्यते, य एव हि लिङ्गक्रम एषां कर्मणाम्, स एवासां याज्यानुवाक्यानाम्, तेन तासाम् एव ताः शेषभूता इति।
ननु लिङ्गं बलवत्तरम् इत्य् उक्तम्। सत्यम् एतत्, इह तु समाख्या बलीयसी, न ह्य् एताः समाख्यानाद् ऋत एषां काम्यानां कर्मणां प्राप्नुवन्ति, न भिन्नदेशानां कर्मणाम्। कुतः? समाख्याम् अन्तरेणासाम् ऋतां याज्यानुवाक्यात्वम् एव न विज्ञायते, कुतो भिन्नदेशानां कर्मणां याज्यानुवाक्या भविष्यन्तीति, या चैषां समाख्या, सा काम्यानाम् एव याज्यानुवाक्यात्वम् आचष्टे न सर्वेषाम्। यदि समाख्या नाद्रियते, याज्यानुवाक्यात्वम् एवैषां न भवति, यद्य् आद्रियते, तदा काम्यानाम् एव। एवं हि तत् समाख्यायते - काम्ययाज्यानुवाक्याकाण्डम् इति।
अथ किम् अर्थम् उभयम् उपदिश्यते - लिङ्गक्रमाद् इति, समाख्यानाद् इति च। अस्ति तत्र पाथिकृतीयं व्रातपतीयं च कर्म, सामिधेनीकार्यम् अप्य् अस्ति, याज्यानुवाक्याकार्यम् अपि। यदि लिङ्गक्रमाद् इत्य् एतावद् एवोच्यते, सामिधेनीकार्ये ऽपि लिङ्गेन [२५८][^3/172] तासां विनियोगः स्यात्। अथ किम् अर्थं लिङ्गक्रमौ व्यपदिश्येते? सर्वा याज्यानुवाक्याकार्य एव विनियुज्येरन्, सामिधेनीषु विनियोगो न स्यात्। अथ पुनः समाख्यानाल् लिङ्गक्रमाच् च निर्वृत्ते याज्यानुवाक्याकार्ये, सामिधेनीषु विनियोगः सिद्धो भवति, यथाग्निवारुण्या इष्टेः क्रमे ऽतीते सौमारौद्रीणाम् अनागते, मनोर् ऋचस् ताः सामिधेनीषु धाय्या इत्य् उच्यन्ते, तथा - पृथुयाजास् तम् संबाध इति द्वे धाय्ये कल्प्येते। तस्माद् उभयं व्यपदेष्टव्यम् इति।


[^3/167]: Mait.S. 4.10.4

[^3/168]: Mait.S. 4.10.4

[^3/169]: Mait.S. 4.10.5

[^3/170]: Mait.S. 4.10.5; Kāṭha.S. 4.15

[^3/171]: E2: 4,155; E4: 4,65; E6: 1,176

[^3/172]: E2: 4,156; E4: 4,65; E6: 1,177

____________________________________________


### अधिकारे च मन्त्रविधिर् अतदाख्येषु शिष्टत्वात् ॥ MS_३,२.२० ॥

ज्योतिष्टोमे श्रूयते - आग्नेय्या अग्नीध्रम्[^3/173] उपतिष्ठते[^3/174], ऐन्द्र्या सदः, वैष्णव्या हविर् धानम्[^3/175] इति। तत्र संदेहः - किं प्रकृताभिर् एवंलिङ्गवतीभिर् उपस्थातव्यम्, उत दाशतयीभ्य एवंलिङ्गा आगमयितव्या इति।
किं तावत् प्राप्तम्। प्रकरणे च मन्त्रो लिङ्गेन विधीयमानो दाशतयीभ्य एवागमयितव्यः, आग्नेयीत्येवमादिभिर् हि शक्या दाशतयो ऽभिवदितुम्। यश् चायं प्रकृतः, स कार्यान्तरे विनियुक्तः, नेहाप्य् उपदेशम् अर्हति। उपदिष्टोपदेशो हि न न्याय्य एवंजातीयकस्य। कथं जातीयकस्य? यः कस्मिंश्चिद् विशेषेणोपदिष्टः, नासौ सामान्येन लिङ्गेनान्यात्रोपदेशम् अर्हति। कथम्? यदि तल् लिङ्गं तस्य लक्षणत्वेन, ततः स विशिष्टो लक्ष्येत [२५९][^3/176] येनानेनैवंलिङ्गेनैतत् करोतीति, ततो नोपदिष्टो भवति। अथोपदिश्यते - एवंलिङ्गेन करोतीति, ततो न लक्ष्यते, तेनोपदिष्टस्यैवंजातीयकस्यैवंजातीयकः पुनर् उपदेशो न न्याय्यः। तस्माद् दाशतया लिङ्गवन्तो मन्त्रा ग्रहीतव्याः।
ननु प्रकरणसामर्थ्यतः प्रकृता ग्रहीतुं न्याय्याः। नेत्य् उच्यते, लिङ्गं हि प्रकरणाद् बलीयः। आह, विरोधे सति लिङ्गेन प्रकरणं बाध्येत, न चैतयोर् विरोधः, न वयं प्रकरणम् अनुजिघृक्षन्तः प्रकृतं लिङ्गवन्तम् उपाददाना लिङ्गम् उपबाधेमहि[^3/177]। यदि तु प्रकृतं विलिङ्गम् उपददेमहि[^3/178], ततो बाधेमहि लिङ्गम्। उभयं संपादयिष्यामः प्रकरणं लिङ्गं च। नैतद् एवम्, लिङ्गेन प्रत्ययो भवति, दाशतयेनापि कर्तव्यम् इति, दाशतयो ऽपि ह्य् आग्नेयीशब्देन शक्यन्ते वदितुम्, स प्रत्ययो लिङ्गजनितो यन् मिथ्येति कल्प्यते, तत् प्रकरणानुरोधात्। स चेत् प्रकरणम् अनुरुध्यते, मिथ्येति कल्प्यते, अथ नानुरुध्यते सम्यग् इति, तस्माद् विरोधः। विरोधे च प्रकरणदौर्बल्यम्।
उच्यते - तल् लिङ्गवत्तानेनोपस्थानेनानुग्रहीतव्या, न दाशतयी मन्त्रव्याक्तिः, सा च प्रकृते मन्त्र उपादीयमाने निरवशेषा उपात्ता भवति, दाशतयां पुनर् मन्त्रव्यक्ताव् उपादीयमानायां प्रकरणाद् या मन्त्रव्यक्तिः प्राप्नोति, सा बाधिता भवति, असति विरोधे। न च, इह लिङ्गप्रकरणयोर् विरोधः, प्रकरणाद् व्याक्तिः प्रतीयते, लिङ्गात् सामान्यम्, अन्या च व्यक्तिः, अन्यत् सामान्यम्। तस्मात् प्रकृतो लिङ्गवान् उपादेय इति। उच्यते, सत्यम् एवम् एतत् प्रकृत उपादीयमाने प्रकरणं न बाधितं भवति, लिङ्गम् अप्य् अनुगृहीतम्, लिङ्गजनितस् तु प्रत्ययः कश्चिन् मिथ्येति कल्पितो भवति। ननु व्यक्तिर् अपदार्थः, कथं[^3/179] व्यक्ताव् अनुपादीयमानायां प्रत्ययो बाध्येत? उच्यते - एतद् एव न [२६०][^3/180] विजानीमो लिङ्गवत्तात्राङ्गं न वेति। किं तु तद् धितर्निर्देशो ऽयम्, तत्र देवताया मन्त्रो लक्ष्यते, मन्त्रव्यक्तिर् हि साधनम्, न सामान्यं नाम किंचिद् अपरम्, देवतैवात्र सामान्यम्, ययासाधनं[^3/181] लक्षयितव्यम्। न च गम्यते विशेषः - अयम् असौ मन्त्रो नायम् असाव् इति, अनवगम्यमाने विशेषे सर्वे तल्लिङ्गा ग्रहीतव्या इति, दाशतयाम् अपि मन्त्रव्यक्तौ भवति प्रत्ययः, स प्रकरणानुरोधेन बाध्येतेत्य् अन्याय्यम्। एवं सति न दाशतय एवोपादातव्या भवन्ति, प्रकृतम् अप्य् उपाददीरन्। नन्व् एतद् उक्तम्, कार्यान्तरे प्रकृतस्योपदेशो नासाव् अर्थान्तर उपदेक्ष्यत इति। उच्यते, न नियोगतः स एवार्थान्तरे वर्तते, स चान्यश् च सामान्येन लिङ्गेन। नैवं सति किंचिद् दुष्यति। नन्व् एतद् दुष्यति - नोभयम् अनुगृहीतं भवति लिङ्गं प्रकरणं च। सत्यम्, नानुगृहीतं भवति, किं त्व् अननुग्राह्यम् एव प्रकरणं लिङ्गप्रत्ययविरुद्धत्वात्। अपि च न लिङ्गं प्रकरणं चानुग्रहीतव्यम् इति, तत्परिच्छिन्ने प्रवृत्तिर् भवति, यद् अवगम्यते - एतत् फलवद् इति। तत्र प्रवर्तते। किम् अतो यद्य् एवम्? एतद् अतो भवति, न लिङ्गम् अनुगृहीतं क्वचिद् इत्य् अपरस्मिंस् तत्परिच्छिन्ने न प्रवृत्तिर् भवितुम् अर्हति। तस्माद् दाशतयो ग्रहीतव्या इति गम्यते।


[^3/173]: E2,4,6: āgnīdhram

[^3/174]: Vgl. Tait.S. 3.1.6.1

[^3/175]: Tait.S. 3.1.6.1

[^3/176]: E2: 4,160; E4: 4,71; E6: 1,177

[^3/177]: E2,4: apabādhemahi

[^3/178]: E2,4: upādadīmahi; E6, E4 (v.l.): upādademahi

[^3/179]: E2,4 om. kathaṃ

[^3/180]: E2: 4,162; E4: 4,71; E6: 1,178

[^3/181]: E2,4: yathā sādhanaṃ

____________________________________________


### तदाख्यो वा प्रकरणोपपत्तिभ्यां ॥ MS_३,२.२१ ॥

तदाख्यो ज्योतिष्टोमसमाख्यातः[^3/182] एव ग्रहीतव्यः। कुतः? प्रकरणोपपत्तिभ्याम्, प्रकृतो ह्य् असौ, प्रकृतप्रत्ययश् च न्याय्यः। कथम्? न ज्योतिष्टोमं प्रति मन्त्रस्य व्यापारविधानम् उपपद्यते, प्राप्तत्वाद् एव। व्यापारविशेषविधानं तूपपद्यते, अप्राप्तत्वाद् व्यापारविशेषस्य, अनपेक्ष्य च प्रकरणं दाशतये विधीयमाने वाक्यं भिद्येत। उपस्थानं च कुर्यात्। तच् चैवं लिङ्गेनेति।

[२६१][^3/183]


[^3/182]: E1 gibt jyotiṣṭomasamākhyātaḥ in Klammern

[^3/183]: E2: 4,167; E4: 4,87; E6: 1,179

____________________________________________


### अनर्थकश् चोपदेशः स्याद् असंबन्धात् फलवता, न ह्य् उपस्थानं फलवत् ॥ MS_३,२.२२ ॥

ननु च प्रकरणाज् ज्योतिष्टोमस्योपकारकं स्यात्। यद्य् उपस्थानज्योतिष्ट्मसंबन्धो विवक्ष्येत, तदोपस्थानं ज्योतिष्टोमे उपदिश्येत, प्रकरणात् तेनैकवाक्यताम् इयात्। यदा तु खलूपस्थानस्य मन्त्रसंबन्धो विवक्ष्यते सर्वोपस्थानेषु,तदा मन्त्रः प्राप्नोति, प्रकरणं बाधित्वा। न प्रकरणं विशेषकं भवितुम् अर्हति, उभयसंबन्धे वाक्यभेदः। अस्मत्पक्षे न पुनर् अयं दोषः, येनाग्नेयेनैन्द्रेण वा ज्योतिष्टोमे व्यापारः क्रियते, तेन उपस्थानव्यापारविशेषः तदा ज्योतिष्टोमिको विधीयते, अन्यत् सर्वम् अनूद्यत इति न दोषो भवति। अथवा, अग्नीध्रहविर्[^3/184] धानसदः संबन्धमात्रं विधीयते, उपतिष्ठत इत्य् अयम् अनुवादः, अनेन मन्त्रेणाग्नीध्रम्[^3/185] उपतिष्ठत इति समासीदतीत्य् अर्थः। तस्मात् प्रकृता मन्त्रा एवंजातीयका उपादातव्या इति।


[^3/184]: E2,4,6: āgnīdhrahavir

[^3/185]: E1: agnidhram

____________________________________________


### सर्वेषां चोपदिष्टत्वात् ॥ MS_३,२.२३ ॥

यद् अप्य् उक्तम् उपदिष्टा हि ते प्रकृताः कार्यन्तर इति। तद् उच्यते, उक्तोत्तरम् एतत्। अपि च न केनचिन् नोपदिष्टाः[^3/186], सर्वे वाचास्तोम आश्विने शस्यमाने सूर्ये ऽनुद्यति, तेन न प्रकृते कश्चिद् विषेशः। तस्मात् प्रकृतस्यैव ग्रहणम्।

[२६२][^3/187]


[^3/186]: E2: api ca kevalam eta evopadiṣṭāḥ, E4: api ca na kevalam eta evopadiṣṭāḥ

[^3/187]: E2: 4,169; E4: 4,91; E6: 1,180

____________________________________________


### लिङ्गसमाख्यानाभ्यां भक्षार्थतानुवाकस्य ॥ MS_३,२.२४ ॥

भक्षमन्त्रः श्रूयते - भक्षे हि मा विश दीर्घायुत्वाय शंतनुत्वाय रायस्पोषाय वर्चसे सुप्रजास्त्वाय। एहि वसो पुरोवसो प्रियो मे हृदो ऽस्य् अश्विनोस् त्वा बाहुभ्यां सध्यासम्। नृचक्षसं त्वा देव सोम सुचक्षा अवख्येषम्। हिन्व मे गात्रा हरिवो गणान् मे मा वितीतृषः, शिवो मे सप्तर्षीन् उपतिष्ठस्व मा मे ऽवाङ् नाभिमतिगाः मन्द्राभिभूतिः केतुर् यज्ञानं वाग् जुषाणा सोमस्य तृप्यतु, वसुमद् गणस्य रुद्रमद् गणस्यादित्यवद् गणस्य सोमदेवते मतिविदः प्रातःसवनस्य माध्यंदिनस्य सवनस्य तृतीयसवनस्य गायत्रच्छन्दसस् त्रिष्टुप्छन्दसो जगच्छन्दसो ऽग्निहुत[^3/188] इन्द्रपीतस्य नराशंसपीतस्य पितृपीतस्य मधुमत उपहूतस्योपहूतो भक्षयामीत्येवमादिः[^3/189]। तत्र संदेहः - किं कृत्स्न एषो ऽनुवाको भक्षणे विनियोजनीयः, उत कश्चिद् अस्यावयवो ऽन्यत्रापीति।
किं प्राप्तम्? लिङ्गसमाख्यानाभ्यां भक्षार्थतानुवाकस्य, सर्वो ऽनुवाको भक्षणे विनियोजनीयः। कुतः? भक्षयामीत्य् एष शब्दो व्यक्तं भक्षणे विनियोजनीयः, भक्षणम् एष शक्नोति वदितुम्, नान्यत् किंचित्। अन्यानि चास्य पदानि भक्षणविशेषणवचनान्य् एव, यत्र यत्र भक्षयामीति, तत्र तत्र प्रयुज्यन्ते।
ननु एहि वसो इत्येवमादि सध्यासम् इत्य् एवम् अन्तं ग्रहणार्थम्, स्वेन पदसमूहेन परस्पराकाङ्क्षिणैकार्थम्, विभिन्नं भक्षणवाक्यात्। नृचक्षसम् इत्येवमाद्य् अवख्येषम् इत्य् एवम् अन्तम् अवेक्षणवचनम्। हिन्व मे गात्रा हरिव इत्येवमादि च [२६३][^3/190] मा मे वाङ् नाभिमतिगा इत्य् एवम् अन्तं सम्यग् जरणार्थम्। तद् बहुत्वाद् अर्थानाम्, बहूनि वाक्यानि। कथम् एतच् छक्यं वदितुं सर्वम् इदम् एकं वाक्यं भक्षणे विनियुज्यत इति।
उच्यते - सर्वाण्य् एतानि भक्षणविशेषविशेषणानीत्य् उक्तम्। आह, एवम् अपि भिद्येत वाक्यं विशेषणविशेष्याणां युगपद् वचनासंभवात्। उच्यते - न विशेषणानि विवक्षिष्यामः, विशेषणैर् ग्रहणावेक्षणादिभिर् विशिष्ट एको ऽर्थो विवक्ष्यते। नैवं सम्यग् भवति, विशेषणवचनानाम् अविवक्षितस्वार्थवचनता, भक्षणविशेषणपरता चेति, लक्षणया तु गम्यते। श्रुतिलक्षणाविषये च श्रुतिर् न्याय्या, न लक्षणा, तस्मान् नैकं वाक्यम् इति।
अत्रोच्यते - यद्य् अप्य् अमी ग्रहणादयो बहवो ऽर्था गम्यन्ते, न तु सर्व ईप्सिता इति, भक्षणम् एवैकं प्रत्याययितव्यम्। तद् धि श्रुतम्, विशेषणान्य् अश्रुतानि, न तैः प्रतीतैः प्रयोजनम्, प्रयोजनं च यावतः पदसमूहस्यैकम्, तावद् एकं वाक्यम्। तस्माद् विशिष्टभक्षणार्थम् एतद् एकं वाक्यम् इति भक्षणे विनियोक्तव्यम्। समाख्यानं च भवति - भक्षानुवाक इति, कृत्स्नश् चानुवाको नावयवः।
ननु च समाख्या लौकिकः शब्दः कथं वैदिकम् अङ्गं नियंस्यतीति। यद्य् अपि लौकिकः, तथाप्य् अनादिः तस्यानुवाकेन संबन्धः। किम् अतो यद्य् एवम्? एतद् अतो भवति, भक्षणसमभिव्याहृतम् अनुवाकं ब्रूते, समभिव्याहारश् च सति संबन्धे भवति, यथा पाचको लावक इति समभिव्याहारात् संबन्धम् अनुमास्यामहे। आह नानुमानगम्य एवंजातीयकेष्व् अङ्गभावः, विधानाद् एवावगम्यते, नान्यथा, न च समाख्या विधात्री। अत्रोच्यते - समाख्या संबन्धिनौ बुद्धौ संनिधिम् उपनेष्यति, प्रयोगवचनो विधास्यतीति। तस्मात् कृत्स्नो ऽनुवाको भक्षणे विनियोक्तव्य इति।

[२६४][^3/191]


[^3/188]: E2,4,6: 'gniṣṭuta

[^3/189]: Tait.S. 3.2.5.1-3

[^3/190]: E2: 4,170; E4: 4,92; E6: 1,180

[^3/191]: E2: 4,172; E4: 4,98; E6: 1,181

____________________________________________


### तस्य रूपोपदेशाभ्याम् अपकर्षो ऽर्थस्य चोदितत्वात् ॥ MS_३,२.२५ ॥

नैतद् एवं कृत्स्नो ऽनुवाको भक्षणे विनियुज्यत इति। रूपाद् ग्रहणवाक्यं ग्रहणे विनियुज्येत, एहीत्येवमादि सध्यासम् इत्य् एवम् अन्तम्। नृचक्षसम् इत्येवमादि चावख्येषम् इत्य् एवम् अन्तं दर्शने। कुतः? मुख्यार्थम् एवं तद् वाक्यं भवति, इतरथा लक्षणार्थता स्यात्, मुख्यार्थता च न्याय्या न लक्ष्यार्थता।
उच्यते - विशेषणानाम् अभिधाने, न किंचिद् अस्ति प्रयोजनम् इत्य् उक्तम्। अत्रोच्यते - नैवैतानि विशेषणानि, पृथग् एवैतानि ग्रहणादीनि स्वैः स्वैर् वाक्यैर् उच्यन्त इति। कुतः? अस्ति हि तैः प्रयोजनम्, चोदितानि हि तानि, कानिचित् तु पृथग्वाक्यैः, कानिचिद् अर्थप्राप्तानि, तान्य् अवश्यं प्रकाशयितव्यानि। तानि प्रकाशयिष्यन्त्य् एतानि वाक्यानि। रूपं चैषां तत्प्रकाशनसामर्थ्यम्, अतो नानार्थत्वान् नैकं वाक्यम् उच्यते। ननु भक्षणवाक्यशेषी भवितुम् अप्य् एषां रूपम् इति। उच्यते - बाढम् अस्ति रूपम्, न तु तद्विशेषणान्य् एतानि कल्प्यन्ते। कस्य हेतोर् अदृष्टार्थानि तथा भवन्ति? उक्तैर् अनुक्तैर् वा विशेषणैस् तावान् एव सो ऽर्थः, इतरथा ग्रहणादीनि प्रकाशयिष्यन्ति, तथा दृष्टार्थानि भविष्यन्ति। तस्माद् रूपोपदेशाभ्याम् अपक्र्षो भवेत् केषांचिद् अत्रेति।


____________________________________________


### गुणाभिधानान् मन्द्रादिर् एकमन्त्रः स्यात् तयोर् एकार्थसंयोगात् ॥ MS_३,२.२६ ॥

भक्षानुवाके श्रूयते - मन्द्राभिभूतिः केतुर् यज्ञानां वाग्जु[२६५][^3/192]षाणा सोमस्य तृप्यतु। वसु-मद् गुणस्य सोमदेवते मतिविदः प्रातःसवनस्य गायत्रछन्दसो ऽग्निहुत[^3/193] इन्द्रपीतस्य मधुमत उपहूतस्योपहूतो भक्षयामीति[^3/194]। तत्र संदेहः - किं मन्द्रादिः तृप्यत्व् इत्य् एवम् अन्त एको मन्त्रः, वसुमद् गणादिर् अपरः, उत मन्द्रादिर् भक्षयाम्य् अन्त एक एव मन्त्र इति। किं तावत् प्राप्तम्? द्वौ मन्त्रौ, द्वौ ह्य् एताव् अर्थौ, अन्या तृप्तिर् अन्यद् भक्षणम्, ततो ऽर्थभेदाद् वाक्यभेदः। तद् उक्तम् - तस्य रूपोपदेशाभ्याम् अपकर्षो ऽर्थस्य चोदितत्वाद् इति।
एवं प्राप्ते ब्रूमः - गुणाभिधानान् मन्द्रादिर् एकमन्त्रः स्याद् इति, तृप्तिर् भक्षणाविशेषणत्वेनाभिधीयत इति[^3/195]। भक्षयामि वाक् तर्प्स्यतीति।
ननु तृप्यत्व् इत्य् एषो ऽन्यः शब्दः, अन्यश् च तर्प्स्यतीति, एषा भविष्यन्ती क्रियायाम् उपपदभूतायां भवतीति, तत्र द्वयोः क्रिययोर् अस्ति संबन्धो भक्षयामि वाक् तर्प्स्यतीति। इह पुनर् भक्षयामि तृप्यत्व् इति नास्ति कश्चित् संबन्धः। उच्यते - न ह्य् अयं विधौ तृप्यत्व् इति विज्ञायते। क्व तर्हि? प्रार्थनायां वा प्राप्तकाले वा। यदि भक्षयामि वाक् तर्प्स्यतीत्य् एवम् अभिसंबन्धः क्रियते। यदि वा भक्षयांइ वाचस् तर्प्तुं प्राप्तः काल इति, तेन विशेषणविशेष्यभावाद् एकार्थतायाम् एकवाक्यत्वे मन्त्रैक्यम् उपपद्यते। ननु निराकाङ्क्ष एते वाक्ये भङ्क्त्वा रूपं साकाङ्क्षे क्रियेते। अत्रोच्यते -यद्य् अप्य् एते वाक्ये भिन्नार्थे निराकाङ्क्षे द्वाव् अर्थाव् अभिवदेयाताम्, तथापि भक्षणस्य प्रकाशनं दृष्टं प्रयोजनं न तर्पणस्य, इति कृत्वैकार्थ्यम् एव भवेत्। किम् अङ्ग पुनर् गुणभावे गम्यमान एवात्र। तस्माद् गुणाभिधानान् मन्द्रादिर् एकमन्त्रः स्याद् इति।

[२६६][^3/196]


[^3/192]: E2: 4,174; E4: 4,102; E6: 1,182

[^3/193]: E2,4,6: 'gniṣṭuta

[^3/194]: Tait.S. 3.2.5.1-2

[^3/195]: E2,4,6 om. iti

[^3/196]: E2: 4,175; E4: 4,104; E6: 1,183

____________________________________________


### लिङ्गविशेषनिर्देशात् समानविधानेष्व् अनैन्द्राणाम् अमन्त्रत्वम् ॥ MS_३,२.२७ ॥

एष एव मन्त्र उदाहरणम् - इह च प्रदानान्य् ऐन्द्राण्य् अनैन्द्राणि च विद्यन्ते, तेषां भक्षणान्य् अपि सन्ति। तत्र संदेहः - किम् ऐन्द्रेष्व् अनैन्द्रेषु च मन्त्रः, उतैन्द्रेष्व् एव मन्त्रः, अनैन्द्राणाम् अमन्त्रकं भक्षणम् इति। किं तावत् प्राप्तम्? अनैण्द्राणाम् अमन्त्रकं भक्षणम् इति। कुतः? समानविधानान्य् एतानि प्रदानानि, तेष्व् इन्द्रपीतस्येति मन्त्रो ऽनिन्द्रपीतं न शक्नोति वदितुम्, न च समानप्रकरण ऊहः संभवति, असति वचने ऽन्यार्थानभिधानात्। तस्माद् अमन्त्रकं भक्षणम् एवंजातीयकेष्व् इति।



____________________________________________


### यथादेवतं वा तत्प्रकृतित्वं हि दर्शयति ॥ MS_३,२.२८ ॥

अथवा यथादेवतम् ऊहेन लक्षयितव्यम् कस्मात्? ध्रुवचमसा हि प्रकृतिभूताः। के पुनर् ध्रुवचमसाः? ये शुक्रामन्थिप्रचारे सवनमुखीयाः, ऐन्द्रास् ते भवन्ति, तेषां प्रकृतिभूतं प्रदानम्, विकृतिभूतान्य् अन्यानि। कथम् अवगम्यते? तत्प्रकृतित्वं हि दर्शयति। कथम्? अनुष्टुप्छन्दस इति षोडशिन्य् अतिरात्रे भक्षमन्त्रं नमतीति। किम् अत्र दर्शनम्? नमतीति विपरिणामं दर्शयति।
ननु वचनम् एतत् स्यात्। नेत्य् उच्यते, नैतन् नमतीति श्रूयते। कथं तर्हि एवं नमतीति, अनुष्टुप्छन्दस इति भक्षमन्त्रं नमतीति, स एष ऊहो विकारेषूपपद्यते, [२६७][^3/197] तस्माद् एते विकाराः, अतो ऽनैन्द्रेष्व् अपि चोदकप्राप्तो मन्त्र ऊहितव्यो भवति। उच्यते - विकारा एत इति लिङ्गम् अपदिष्टम्, न्यायो ऽभिधीयताम् इति। उच्यते - ऐन्द्रः सोमो गृह्यते मीयते च, तेनैन्द्रेषु सोमो ऽनैन्द्रेषु सोम एव नास्तीति सर्वे सोमधर्मा ऐन्द्रेष्व् एव, अधर्मका इतरे साकाङ्क्षाः। कथं पुनर् ज्ञायते - ऐन्द्रः सोमो गृह्यते मीयते चेति? मन्त्रवर्णात्, इन्द्राय त्वा वसुमत इत्येवमादिर् मन्त्र ऐन्द्रं सोमं वदितुं शक्नोति नान्यम्। तस्माद् ऐन्द्रः सोमः, तेनैन्द्रेषु सोमधर्माः, अन्यानि तु प्रदानानि साकाङ्क्षाणि, अतो धर्मान् ग्रहीष्यन्तीति न्यायः। तस्माद् यथादेवतम् ऊहितव्यो मन्त्र इति।
एवं स्थितं तावद् अपर्यवसितम्, तत एवं सति चिन्तान्तरं वर्तिष्यते।


[^3/197]: E2: 4,176; E4: 4,106; E6: 1,183

____________________________________________


### पुनरभ्युन्नीतेषु सर्वेषाम् उपलक्षणं द्विशेषत्वात् ॥ MS_३,२.२९ ॥

सन्ति पुनरभ्युन्नीताः सोमाः शुक्रामन्थिप्रचार एव सवनमुखीयाः, तेषां होतुर् वषत्कारे ऽनुवषत्कारे च चतुर्भिर् मध्यतःकारिणां चमसैर् हुत्वा होत्रकाणां चमसैः सकृत् सकृद् वषट्कार एव हुत्वा पुनः सशेषेष्व् एव पात्रेषु सोमो ऽभ्युन्नीतः, एवं हि तत्राध्वर्युः संप्रेष्यति, मध्यतःकारिणां चमसाध्वर्यवो वषट्कृते ऽनुवषट्कृते जहुत, होत्रकाणां चमसाध्वर्यवः सकृद् धुत्वा शुक्रस्याभ्युन्नीयोपावर्तध्वम् इति। तत्र होत्रका नानादेवता यजन्ति, मैत्रावरुणो मित्रावरुणौ, मित्रं वयं हवामह इति[^3/198], [२६८][^3/199] ब्राह्मणाच् छंसी इन्द्रम्, इन्द्र त्वा वृषभं वयम् इति[^3/200], पोता मरुतः, मरुतो यस्य हि क्षय इति[^3/201]। नेष्टा त्वष्टारं पत्नीश् च, अग्ने पत्नीर् इहावहेति[^3/202], आग्नीध्रो ऽग्निम् उक्षान्नाय वशान्नायेति[^3/203]। तत्र तैश् चमसैः पूर्वस्मिन् वषट्कार इन्द्र इष्टः, पुनर् अभ्युन्नीय मित्रावरुणाद्या देवता इष्टाः, शेषस् तत्रेन्द्रस्य मित्रावरुणादीनां च। तत्र संदेहः - किं प्रस्थितदेवतायाश् चेन्द्रस्य मित्रावरुणादीनां चोपलक्षणम्, उतेन्द्रो नोपलक्षयितव्य इति।
किं तावत् प्राप्तम्? पुनर् अभ्युन्नीतेषु सर्वेषाम् उपलक्षणम्। कस्मात्? द्विशेषत्वात्, चमसे चमसे तत्र द्वयोः शेषः, प्रकृतौ यस्यै हुतम्, तच् छेषस् तत्पीत इत्य् उक्तम्। इहापि तद्वद् एव वदितव्यम्। तस्माच् चमसे चमसे द्वयोर् उपलक्षणम्।


[^3/198]: ṚV 1.23.4a

[^3/199]: E2: 4,178; E4: 4,110; E6: 1,184

[^3/200]: ṚV 3.40.1a

[^3/201]: ṚV 1.86.1a

[^3/202]: ṚV 1.22.9a

[^3/203]: ṚV 8.43.11a

____________________________________________


### अपनयाद् वा पूर्वस्यानुपलक्षणम् ॥ MS_३,२.३० ॥

अपनीतं प्रस्थितदेवतायाः शेषं मन्यामहे। कुतः? मित्रावरुणादिभ्यस् तत्पात्रस्थम् अभ्याश्राव्यते। कथम् एतत्? उच्यते - मित्रावरुणादयो हीज्यन्ते, तद् यथाचार्यशेषं देवदत्तो भुञ्जानो यदि शेषं पूर्णकाय प्रयच्छति, पूर्णको देवदत्तम् उपलक्षयति, देवदत्तशेषं भुञ्ज इति, नाचार्यशेषम्। तस्मान् न प्रस्थितदेवता इन्द्र उपलक्षयितव्य इति।


____________________________________________


### ग्रहणाद्[^3/204] वापनयः[^3/205] स्यात् ॥ MS_३,२.३१ ॥

न चैतद् अस्ति, इन्द्रो नोपलक्षणीय इति, तस्यापि ह्य् असौ शेषः प्रत्यक्षम् अवगम्यते। नन्व् अपनीत इति। उच्यते - नासाव् अपनीयते। सकृद् धुतांश् चमसानभिद्रोणकलशाद् गृह्णाति, सशेषश् चमसो लक्षणम् अन्यस्योन्नीयमानस्य। ततश्[^3/206] चमसस्थो होतुम् उन्नेतव्यः प्रेषितो वा। यत् तु यक्ष्यमाणा देवताः प्रत्य् आश्रा[२६९][^3/207]वित इति। उच्यते - आश्राव्यते तत्र देवताभ्यो न त्व् इदं वा तद् वेति। तेन[^3/208] यद् धोतुं गृहीतं तद् आश्रावितम् इति गम्यते। न च, आश्रावणवेलायां देवताभिसंबन्धः, यद् यद् देवताभिसंबद्धम्, तद् आश्राव्यते, तस्माद् अस्तीन्द्रशेषः, लक्ष्यते[^3/209] च। अतः सर्वेषाम् उपलक्षणम् इति। कृत्वाचिन्तैषा, नात्र प्रयोजनं वक्तव्यम्, पूर्वाधिकरणस्यैवैतत् प्रयोजनम् अवधार्यते।


[^3/204]: E2,4: agrahaṇād

[^3/205]: E2,4: vānapāyaḥ

[^3/206]: E2,4: na ca

[^3/207]: E2: 4,180; E4: 4,113; E6: 1,185

[^3/208]: E2,4: tata

[^3/209]: E2,4: bhakṣyate

____________________________________________


### पात्नीवते तु पूर्ववत् ॥ MS_३,२.३२ ॥

अस्ति पात्नीवतो ग्रहः, यद् उपांशुपात्रेणाग्रयणात् पात्नीवतं गृह्णातीति, द्विदेवत्यानां शेषा आग्रयणस्थाल्यां उपनीताः, ततः पात्नीवतो गृह्यते। अथ हुते पात्नीवते, तच् छेषे भक्ष्यमाणे भवति संदेहः - किम् इन्द्रवाय्वादय उपलक्षयितव्या न वेति। किं तावत् प्राप्तम्? उपलक्षयितव्याः। तेषाम् अपि ह्य् असौ शेषो यथा प्रस्थितदेवताया इति।


____________________________________________


### ग्रहणाद् वापनीतं स्यात् ॥ MS_३,२.३३ ॥

अपनीयते हि स शेष इह, न यथापूर्ववत्, तत्र हि पात्रलक्षणत्वेन संकीर्त्यते न सोमो ग्राह्यत्वेन, इह तु आग्रयणाद् गृह्णातीति, स्थालीस्थः सोमो निर्दिश्यते होतुम्, यक्ष्यमाणदेवतां प्रति। ननु स्थाल्याम् आग्रयणो नाग्रयणश्[^3/210] च, तत्र यस् तस्माद् आग्रयणाद् गृह्यते, स पात्नीवतः, यस् तु संपातान्न् आसौ पात्नीवत इति। उच्यते - आग्रयणो ऽपादानम्, तस्माद् यो ऽपैत्य् आग्रयणो ऽनाग्रयणो[^3/211] वा, स सर्वः पात्नीवतः, आग्रयणाच् चैष सर्वो ऽपेतः।
[२७०][^3/212] नन्व् अनाग्रयणाद् अप्य् अपेतः। नैष दोषः, आग्रयणात् तावद् अपेतः, तेनासौ पूर्वदेवताभिः पीत इति न शक्यते वक्तुम्। यो हीन्द्रार्थस्य सोमस्यावयवः शेषः स इन्द्रपीत इति प्रकृताव् उच्यते। इहापि तद्वद् एव पूर्वदेवतार्थस्यावयवो वदितव्यः। ननु यो ऽसौ पूर्वदेवतार्थः, तस्यैवायम् अवयवः। नेति ब्रूमः, न हि हुतस्यावयवो दृश्यते। ननु प्रकृताव् अपि हुतस्यावयवो न दृश्यते। उच्यते - हुताहुतस्य समुदायस्य तत्रावयव उपलक्ष्यते तद्देवतस्य। नन्व् इहापि समुदाय एवासीत् तद्देवत्यः, तस्यैवायम् अवयवः। नेत्य् उच्यते, आसीद् अयं समुदायस् तद्देवत्यः, इदानीं तस्यावयवो ऽन्यदेवत्यो जातः, तेन समुदायस् तद्देवत्यत्वाद् अपेतः।
आह पूर्वदेवतापीतस्यासाव् अवयव आसीत् तेन भूतपूर्वगत्या भविष्यति। उच्यते - प्रकृतौ न भूतपूर्वगत्याभिधानं कृतम्, इहापि तद्वद् एव न कर्तव्यम् इति। अपि चेन्द्रदेवत्यस् तत्रेन्द्रपीत इत्य् उक्तम्, अनपनीता च तस्येन्द्रदेवत्यता, अस्य पुनः पूर्वदेवतासंबन्धो ऽपगतः। तस्मान् नात्र पूर्वदेवतोपलक्षणीयेति।


[^3/210]: E2,4: 'nāgrayaṇaś

[^3/211]: E2,4: 'nāgrayaṇo

[^3/212]: E2: 4,182; E4: 4,118; E6: 1,185

____________________________________________


### त्वष्टारं तूपलक्षयेत् पानात् ॥ MS_३,२.३४ ॥

अस्ति पात्नीवतः सोमः, तत्र मन्त्रः, अग्ना इ पत्नीवन् सजूर् देवेन त्वष्ट्रा सोमं पिबेति[^3/213]। तत्र संदेहः - किं त्वष्टोपलक्षयितव्यो न वेति। किं प्राप्तम्? उपलक्षयितव्यः। कुतः? पानात्, पानं श्रूयते - सजूर् देवेन त्वष्ट्रा [२७१][^3/214] सोमं पिबेति। तेनायम् अग्नये पत्नीवते सह त्वष्ट्रा दीयत इति गम्यते। यस्मै च येन सह दीयते, उभाभ्यां तद् दीयते, एवं तत् सहदानं भवति, यथा देवदत्ताय यज्ञदत्तेन सह शतं दीयताम् इत्य् उक्ते, तत्रोभाभ्याम् अपि दीयते। तस्मात् त्वाष्ट्रो ऽप्य् असौ सोम इति त्वष्टोपलक्षयितव्यः। असाव् अपीन्द्र इव[^3/215] पिबतीति।


[^3/213]: Tait.S. 1.4.27.1

[^3/214]: E2: 4,183; E4: 4,122; E6: 1,186

[^3/215]: E2,4: eva

____________________________________________


### अतुल्यत्वात् तु नैवं स्यात् ॥ MS_३,२.३५ ॥

नैतद् एवम्, शब्दप्रमाणका वयम्, यच् छब्द आह, तद् अस्माकं प्रमाणम्, शब्दश् चाग्नेः पत्नीवतः पानम् आह त्वष्टुः सहभावमात्रम्, न ह्य् अननुष्ठीयमाने सहभावः सिध्यतीति त्वष्टरि पानम् अनुमीयते। ननु त्वष्ट्रे पानं चोदितम्। सत्यम्, चोदितं मन्त्रवर्णेन, न चोदनया। चोदना हि पात्नीवतं गृह्णातीति, लोके तु कार्यं दृष्ट्वा चोदितम् अचोदितम् अप्य् अनुष्ठीयत[^3/216] एव, लोकतश् चैतत् परिच्छिन्नम्, नैवंजातीयकेन वाक्येन, त्वष्टुः सोमः कृतो भवतीति।


[^3/216]: E2,4, E1 (v.l.): coditam acoditam apy anuṣṭhīyata

____________________________________________


### त्रिंशच् च परार्थत्वात् ॥ MS_३,२.३६ ॥

तस्मिन्न् एव पात्नीवते मन्त्रः - ऐभिर् अग्ने सरथं याह्य् अर्वाङ् नानारथं वा विभवो ह्य् अश्वाः। पत्नीवतस् त्रिंशतं त्रींश् च देवान् अनुष्वधम् आ वह मादयस्वेति[^3/217]। तत्र संदेहः - किं त्रयस्त्रिंशतो [२७२][^3/218] देवानाम् उपलक्षणं कर्तव्यम्, उत नेति। किं प्राप्तम्? त्रयस्त्रिंशतं देवानुपलक्षयेत्। कथम्? दीयते हि सोमस् त्रयस्त्रिंशते देवेभ्यः। एवं ह्य् अग्निम् अग्नीद् अधीच्छति, आयाह्य् अग्नेर् ऽवाचीनम्, त्रयस्त्रिंशता देवैः सह समानं रथम् अधिष्ठाय नानारथैर् वा विभवन्ति हि ते ऽश्वाः। तद् इदम् अनुष्वधम् आवह त्रयस्त्रिंशतं पत्नीवतो देवान् आगमय तर्पय चेति। अत्र ह्य् अग्निम् अग्नीद् अधीच्छति त्रयस्त्रिंशतो देवानां तृप्तय इति गम्यते, यत् प्रधानश् चात्र मन्त्रः, तत् परः सोमः। तस्माद् उच्यते - त्रयस्त्रिंशद् देवा उपलक्षयितव्या इति।

ननु चोदनायां पत्नीवान् केवलो ऽग्निर् देवतात्वेन श्रूयते। सत्यम्, चोदनायां पत्नीवान् देवतात्वेन श्रूयते, न तु देवतान्तरं निषिध्यते। किम् अतो यद्य् एवम्? एतद् अतो भवति, मान्त्रवर्णिकास् त्रयस्त्रिंशद् देवा अविरुद्धाश् चोदनायां प्रतीयन्त इति।
एवं प्राप्ते ब्रूमः - न त्रयस्त्रिंशद् देवा उपलक्षयितव्या इति, नात्र मन्त्रे ऽग्निर् आह्वाता परिवेष्टा वा तर्पयिता वाध्येष्यते। नात्र त्रयस्त्रिंशद् देवेष्व् इष्टेषु प्रयोजनं निर्वर्त्यते। कस् तर्हि यष्टव्यः? पत्नीवान्। कुत एतत्? स हि चोद्यते - पात्नीवतं गृह्णातीति। ननु मान्त्रवर्णिकानां त्रयस्त्रिंशतो देवानाम् अत्र संकीर्तनम्। उच्यते - परार्थत्वेन ताः संकीर्त्यन्ते। कथम्? न ह्य् अप्रत्तम् अग्नेः, तद् भवति, न च परकीयस्य दानम् अवकल्पते। तस्मात् त्वम् अमूभ्यस् त्रयस्त्रिंशद् देवताभ्यो देहीत्य् असमञ्जसं वचनम्, अग्नये त्व् अनेन दानम् उक्तं भवति। कथम्? ईशानो हि विलंभयति द्रव्यम्, तद् इह विलंभनं संकीर्तयन् त्वम् अस्य ईशान इति प्रत्यापयति।
[२७३][^3/219] ननु मादयस्वेत्य् उच्यते, न विलंभयेति। उच्यते - न हि माद्यन्ति देवताः, तस्मान् मदकरणसंकीर्तनम् अदृष्टाय स्यात्, दृष्टाय तु त्यागसंकीर्तनं लक्षणया, लक्षणा ह्य् अदृष्टकल्पनाया ज्यायसी, प्रमाणाद् धि सा भवति। ननु त्यागे ऽपि लक्ष्यमाणे ऽग्निः कर्ताधीष्यते। तद् उच्यते - अग्नेर् अप्य् अध्येषणादृष्टायैव, तस्माद् अग्नेर् ऐश्वर्यकरणम् एतद् वाक्यं लक्षयतीति न्याय्यम्। अपि च पात्नीवते सोमश् चोद्यते - पात्नीवतं गृह्णातीति।
ननूक्तम्, मान्त्रवर्णिकं च प्रतिषेधति चोदनेति। उच्यते - तद् अपि मान्त्रवर्णिकं नास्तीत्य् उक्तम्। अपि च सामर्थ्यात् प्रतिषेधतीति गम्यते। न हि सापेक्षः पत्नीवच् छब्दः, तद् धितार्थेन संलक्ष्यते, तस्मात् केवलः पत्नीवान् देवतेति। एतच् चोदनावशेन मन्त्रो वर्णनीयः। तस्माद् यथैवास्माभिर् वर्णितो मन्त्रः, तथैव भवितुम् अर्हतीति, पत्नीवांश् चाग्निर् अग्ने पत्नीवन्न् इति सामानाधिकरण्येन निर्दिश्यते। तस्माद् अग्निर् उपलक्षयितव्यो न त्रयस्त्रिंशद् देवता इति।


[^3/217]: ṚV 3.6.9

[^3/218]: E2: 4,185; E4: 4,125; E6: 1,186

[^3/219]: E2: 4,187; E4: 4,126; E6: 1,187

____________________________________________


### वषट्कारश् च कर्तृवत् ॥ MS_३,२.३७ ॥

अस्त्य् अनुवषट्कारदेवता, सोमस्याग्ने वीहीत्य् अनुवषट्करोतीति[^3/220]। तत्र संदेहः - किम् अनुवषट्कारदेवतोपलक्षयितव्या न वेति। किं प्राप्तम्? उपलक्षयितव्येति, न तत्र पारार्थ्यं किंचित् पूर्वद् उपलक्ष्यते। तस्माद् उपलक्षयितेव्यति। एवं प्राप्ते ब्रूमः - अनुवषट्कारदेवता नोपलक्षयितव्या, कर्तृवत्, यथा कर्ता नोपलक्ष्यते, होतृपीत[२७४][^3/221]स्याध्वर्युपीतस्येति, एवम् एवानुवषट्कारदेवतापि। न हि सा प्रकृताव् उपलक्षिता, यच् च नाम प्रकृतौ कृतम्, तद् इह करणीयम्। तस्मान् नोपलक्षयितव्येति।


[^3/220]: Ai.Br. 3.5

[^3/221]: E2: 4,189; E4: 4,131; E6: 1,188

____________________________________________


### छन्दःप्रतिषेधस् तु सर्वगामित्वात् ॥ MS_३,२.३८ ॥

स्थिताद् उत्तरम् उच्यते - नैतद् अस्ति, यद् उक्तम् ऊहेन मन्त्रवद् भक्षणं कर्तव्यम् इति, अमन्त्रकं भक्षणं कर्तव्यम्। कस्मात्? उच्यते - समानविधानत्वात्, नास्त्य् अत्र प्रकृतिविकृतिभावः। कथम्? प्रकरणस्य तुल्यत्वात्, यल् लिङ्गं उक्तम्[^3/222], छन्दःप्रतिषेधः स इत्य् उच्यते, तृतीयसवनत्वाज् जगतीच्छन्दस इति प्राप्ते ऽनुष्टुप्छन्दस इति षोडशिनि भक्षमन्त्रं नमतीति[^3/223] समानविधाने ऽप्य् अवकल्प्यते। यत् तूक्तम्[^3/224] - ऐन्द्रः सोमो गृह्यते मीयते चेति, नैत ऐन्द्रा अनैन्द्राश् च भिन्ना यागाः, एकस्यैवैते ऽभ्यासविशेषाः, न चाभासविशेषाणां धर्मा गुणत्वात्, सर्व एते यागधर्माः। तेन कृत्स्ना यागस्य चोद्यन्ते सोमधर्माः, सोमश् चेति। यच् च, इन्द्रो गृह्यते मीयते चेति, इन्द्रस्य मन्त्राम्नानान् मन्त्रेण ग्रहणं प्रकाशयितव्यम्, इतरासां देवतानां ध्यानादिनेति। तस्माद् अनैन्द्राणाम् अमन्त्रकं भक्षणम् इति।

[२७५][^3/225]


[^3/222]: Zu MS 3.2.28

[^3/223]: Vgl. zu MS 3.2.28

[^3/224]: Vgl. zu MS 3.2.28

[^3/225]: E2: 4,191; E4: 4,138; E6: 1,188

____________________________________________


### ऐन्द्राग्ने तु लिङ्गभावात् स्यात् ॥ MS_३,२.३९ ॥

एवं स्थिते चिन्त्यते - अस्ति तत्रैन्द्राग्नः सोमः, ऐन्द्राग्नं गृह्णातीति[^3/226]। तत्र संदेहः - किं मन्त्रवद् भक्षणम्, अमन्त्रकं वेति। किं प्राप्तम्? ऐन्द्राग्ने तु मन्त्रः स्यात्, यस्य हीन्द्राग्नी देवता तस्य नेन्द्रः[^3/227], शक्यते हि स इन्द्रपीत इति व्यपदेष्टुम्, यस्य ह्य् अवयवान्तरम् इन्द्रेण पीतम्, स इन्द्रपीतः, तस्येन्द्राग्निभ्यां पिबद्भ्यां पीतम् अवयवान्तरम् इन्द्रेण। तस्मान् मन्त्रवद् भक्षणम् इति।


[^3/226]: Vgl. Tait.S. 6.5.4.1

[^3/227]: E2,4 om. na

____________________________________________


### एकस्मिन् वा देवतान्तराद् विभागवत् ॥ MS_३,२.४० ॥

नास्यावयवान्तरम् इन्द्रेण पीयते, न चावयवान्तरेणेन्द्रपीतेन तत् पीतं भवति, तेन पीत इति लक्षणाशब्दो ऽयम्। इन्द्रम् उद्दिश्य यः संकल्पितो इन्द्रो यस्य देवतेति, यथैव च साकाङ्क्षस्य तद् धितार्थेनासंबन्धः, एवं समासो ऽपीन्द्रपीतस्येति साकाङ्क्षस्य नावकल्पते, तद् उक्तम् - व्यवस्था वार्थसंयोगाद् इति[^3/228]।
आह - ननु तेनैवाधिकरणेनैतद् गतम्[^3/229]। किम् अर्थं पुनश् चिन्त्यत इति। उच्यते - यत् तत्र विचारितं सिद्धम् एव तत्। कथं पुनर् विचार्यते? नैव साकाङ्क्षस्य देवतासंबन्ध इति। नैवेह देवतासंबन्ध इति पूर्वः पक्षः, पानमात्रसंबन्धो ऽत्रेति, पानमात्रसंबन्धेन यत्र द्वाभ्यां पीयते, तत्रैकेन देवतासंबन्ध इत्य् उत्तरः पक्षः, तस्मान् न पुनरुक्तम् इति।

[२७६][^3/230]


[^3/228]: MS 3.1.27

[^3/229]: Vgl. MS 3.1.17

[^3/230]: E2: 4,193; E4: 4,143; E6: 1,189

____________________________________________


### छन्दश् च देवतावत् ॥ MS_३,२.४१ ॥

अस्मिन् मन्त्रे गायत्रछन्दस इत्य् उच्यते, तत्र संदेहः - किम् एकच्छन्दसि सोमे मन्त्रः, उत नानाच्छन्दस्यपीति[^3/231]। उच्यते - छन्दश् च देवतावत्, यथान्यसहितेन्द्रे न मन्त्रः, एवम् अनेकच्छन्दस्के सोमे न स्यान् मन्त्र इति। अत्रापि हि गायत्रच्छन्दस इति सविशेषणस्य समासो नावकल्पते।


[^3/231]: Tait.S. 3.2.5.2

____________________________________________


### सर्वेषु वाभावाद् एकच्छन्दसः ॥ MS_३,२.४२ ॥

सर्वेषु वा मन्त्रः स्यात्। कुतः? अभावाद् एकच्छन्दसः, नैव कश्चिद् एकच्छन्दसाः सोमो ऽस्ति, तेन यथाभूतो ऽयम्, तथाभूतस्य[^3/232] छन्दो विशेषणम्। तस्माद् अनेकच्छन्दस्के सोमे मन्त्रः स्याद् इति।


[^3/232]: E2,4: yathābhūtasya

____________________________________________


### सर्वेषां वैकमन्त्र्यम् ऐतिशायनस्य भक्तिपानत्वात् सवनाधिकारो हि ॥ MS_३,२.४३ ॥

यद् उक्तम् - अनैन्द्राणाम् अमन्त्रकं भक्षणम् इति, तन् न, सर्वेषां समन्त्रकं भक्षणम् इति, यथासमाम्नातश् च मन्त्रः स्यात्। नेन्द्रपीत इति सोम उच्यते। किं तर्हि? सवनम्, प्रातःसवनशब्देन सामानाधिकरण्यात्। ननु सोमे ऽपि षष्ठी। सत्यम् अस्ति षष्ठी, न तु तेन सामानाधिकरण्यम्। नासाव् इन्द्रेण सोमः पीतः, नापीन्द्राय दत्तः, अन्य एव पीतो दत्तो वा, स गत एव। न चातीतः समुदायो व्यपदिश्यते, [२७७][^3/233] प्रत्यक्षवचनो ह्य् अयं शब्दः। सवने तु न दोषः, इन्द्रपीतं भवति सवनम्, यत्रेन्द्रेण पीतम्। तस्माद् अनैन्द्रो ऽपीतसवने ऽन्तर्भवतीति शक्यते मन्त्रेण वदितुम्। शक्यते चेत् समानविधाने कथम् इव मन्त्रो न भविष्यति। भक्त्या ह्य् अपीतः पीत इत्य् उच्यते। एवम् एव ऐतिशायन आचार्यो मन्यते स्म। अस्माकम् अप्य् एतद् एव मतम्। आचार्यग्रहणम्, तस्माद् आगतम् इति तस्य संकीर्त्यर्थम्।


[^3/233]: E2: 4,195; E4: 4,146; E6: 1,190

____________________________________________


## ३,३

### श्रुतेर् जाताधिकारः स्यात् ॥ MS_३,३.१ ॥

ज्योतिष्टोमे श्रूयते - उच्चैर् ऋचः क्रियते, उच्चैः साम्ना, उपांशु यजुषा इति[^3/234]। तत्र संदेहः - किं ऋगादिजातिम् अधिकृत्यैते शब्दाः प्रवृत्ताः, उत वेदम् अधिकृत्येति। किं तावत् प्राप्तम्? जाताधिकारः स्यात्। कुतः? श्रुतेः, एषां शब्दानां श्रवणाद् एव जातिं प्रतिपद्यामहे, तेनोपांशुत्वं जात्याधिकृतया संबध्यते, वेदानाम् अधिकारकः शब्दो नास्तीति। अपि च - ऋग्वेदव्यतिक्रान्तानाम् ऋचां यजुर्वेद उच्चैः प्रयोगो भविष्यति, इतरथा तस्या एव ऋच उभौ धर्मौ वैकल्पिकौ स्याताम्, तत्र पक्षे बाधः स्यात्। प्रकरणं चैवम् अनुगृहीतं भवति, इतरथा वेदसंयोगे सर्वस्मिन्न् अपि क्रताव् उपांशुत्वं स्यात्। तस्माज् जाताधिकारा एते शब्दा इति।


[^3/234]: Mait.S. 3.6.5

____________________________________________


### वेदो वा प्रायदर्शनात् ॥ MS_३,३.२ ॥

वेदं वाधिकृत्येदम् उच्यते। कुतः? प्रायदर्शनात्। किम् इदं प्रायदर्शनाद् इति? वेदप्राये वाक्ये वेदोपक्रमे निगम्यमाना इमे शब्दाः श्रूयन्ते - प्रजापतिर् वा इदम् एक आसीत्, स तपो ऽतप्यत, तस्मात् तपस् ते पानात् त्रयो देवा असृज्यन्त - अग्निर् वायुर् आदित्यः, ते तपो ऽतप्यन्त तेभ्यस् ते पानेभ्यस् त्रयो वेदा असृज्यन्त। अग्नेर् ऋग्वेदो वायोर् यजुर्वेद आदित्यात् सामवेद इत्य् एवम् उपक्रम्य निगमन इदं श्रूयते - उच्चैर् ऋचा क्रियते, उच्छैः साम्ना, [२७९][^3/235] उपांशु यजुषेति। एतस्मात् कारणाद् एभिः प्रकृतैर् उपांश्वादि कर्तव्यम्, न जात्या ऋगादिभिर् इत्य् उच्यते। कुत एतद् अवगम्यते? वाक्योपसंहारे श्रुतत्वात्, यस्माद् इत एते वेदा जाताः, तस्माद् एतैर् उपांश्वादि कर्तव्यम् इति, ऋगादिभिर् अपि वेदवचनैर् एवोपसंहारेण भवितव्यम्। इतरथा वाक्यम् एव नावकल्पेत, तत्रानर्थका एव भवेयुः, तस्माद् वेदाधिकारा इति।


[^3/235]: E2: 4,200; E4: 4,157; E6: 1,191

____________________________________________


### लिङ्गाच् च ॥ MS_३,३.३ ॥

लिङ्गम् अप्य् अस्मिन्न् अर्थे भवति, यथा ऋगादयः शब्दाः शक्नुवन्ति वेदम् अभिवदितुम् इति, ऋग्भिः प्रातर्दिवि देव ईयते। यजुर्वेदेन तिष्ठति मध्ये अह्नः। सामवेदेनास्तमये महीयते। वेदैर् अशून्यैस् त्रिभिर् एति सूर्य इति[^3/236], द्वौ वेदौ संकीर्त्य, ऋक्शब्दं च त्रिषु पादेषु, चतुर्थे पाद उपसंहरति बहुवचनेन, वेदैर् अशून्यस् त्रिभिर् एति सूर्य इत्य् ऋक्शब्दं वेदवचनं दर्शयति। तस्माद् अपि पश्यामः। वेदाधिकारा एते शब्दा इति।


[^3/236]: Tait.Br. 3.12.9.1

____________________________________________


### धर्मोपदेशाच् च न हि द्रव्येण संबन्धः ॥ MS_३,३.४ ॥

धर्मोपदेशश् च भवति साम्नः, उच्चैः साम्नेति, स वेदाधिकारपक्षे युज्यते। जाताधिकारे त्व् ऋच उच्चैस् त्वेन साम्न उच्चैस् त्वं सिद्धम्, नास्य सामद्रव्येण सह संबन्धो वेदितव्यः, तस्माद् अपि वेदाधिकारा इति।


____________________________________________


### त्रयीविद्याख्या च तद्विदि ॥ MS_३,३.५ ॥

त्रयी यस्य विद्या स त्रयीविद्यः, यस् त्रीन् वेदान् अधीते, स एवं प्रख्यायते[^3/237]। त्रयीति चैष शब्दा ऋक्सामयजुःषु प्रसिद्धः, यद्य् [२८०][^3/238] ऋक्सामयजूंषीति त्रयो वेदा उच्यन्ते, एवं तद्विदि त्रयीविद्याख्या युज्यते, भवति च। तस्माद् वेदाधिकारा एते।


[^3/237]: E4 (Fn.): ākhyāyate

[^3/238]: E2: 4,202; E4: 4,166; E6: 1,191

____________________________________________


### व्यतिक्रमे यथाश्रुतीति चेत् ॥ MS_३,३.६ ॥

अथ यद् उक्तम् - ऋग्वेदम् अतिक्रान्तानाम् ऋचां यजुर्वेदे ऽप्य् उच्चैस् त्वं भविष्यतीति, तत्र मत्पक्षे यथाश्रुतः प्रयोगो भविष्यतीति यद् उक्तम्, तत्परिहर्तव्यम् इति। आभाषान्तं सूत्रम्[^3/239]।


[^3/239]: E2 hat ābhāṣāntaṃ sūtram geklammert

____________________________________________


### न सर्वस्मिन् निवेशात् ॥ MS_३,३.७ ॥

नैष दोषः, सर्वस्मिन्न् ऋग्वेद उच्चैस् त्वं सर्वस्मिंश् च यजुर्वेद उपांशुत्वम्, तत्र यद्य् ऋग्वेदव्यतिक्रान्ताया ऋचो यजुर्वेद उपांशुत्वं भवतीति, नैतद् दूष्यति। वेदधर्मः सन्[^3/240] ऋग्धर्म इति, वेदस्य च न धर्मद्वयेन संबन्धः।


[^3/240]: E2,4: sa na

____________________________________________


### वेदसंयोगान् न प्रकरणेन बाध्येत ॥ MS_३,३.८ ॥

यद् उक्तम् - प्रकरणम् एवम् अनुगृहीतं भवतीति, वेदसंयोगाद् वाक्येन प्रकरणे बाध्यमाने न दोषो भविष्यति।


____________________________________________


### गुणमुख्यव्यतिक्रमे तदर्थत्वान् मुख्येन वेदसंयोगः ॥ MS_३,३.९ ॥

अस्त्य् आधानम्, य एवं विद्वान् अग्निम् आधत्त इति[^3/241]। तद् याजुर्वैदिकम्, तत्र सामगानम् आमनन्ति - य एवं विद्वान् वारवन्तीयं गायति[^3/242], य एवं विद्वान् यज्ञायज्ञीयं गायति, य एवं विद्वान् वामदेव्यं गायति[^3/243] इति। तत्र संदेहः - किम् आधाने सामगानम् उच्चैः, उतोपांश्व् इति।
[२८१][^3/244] उच्चैर् इति प्राप्तम्। कुतः? सामवेदेनैतत् क्रियते यद् वारवन्तीयादिभिः, तस्माद् उच्चैर् एतानि सामानि गेयानीति।
एवं प्राप्ते ब्रूमः - गुणानुरोधेन वा मुख्यं व्यतिक्रमेत्, मुख्यानुरोधेन वा गुणम् इति, गुणो व्यतिक्रमितव्यो न्याय्यः, मुख्यश् चानुग्रहीतव्य इति। कुतः? मुख्यार्थत्वाद् गुणस्य, गुणस्यानुष्ठानेन मुख्यः सगुणः कथं स्याद् इति गुणे प्रवर्तते, गुणप्रवृत्त्या चेन् मुख्यस्य गुणहानिर् भवति, गुणप्रवृत्तौ फलम् एव नावाप्तं भवति। अथ प्रधानं सगुणं करिष्यामीति गुणे प्रवर्तमानो गुणस्य गुणं विनिपातयति, नास्य स्वार्थो हीयते। नासौ गुणं सगुणं कर्तुं प्रवर्तते, गुणश् च सामगानम्, प्रधानम् आधानम्, आधानस्य याजुर्वैदिकत्वात्[^3/245], उपांशुता गुणः, स गणधर्मम् उच्चैस् त्वं सामवैदिकं[^3/246] बाधते। तस्माद् उपांशु सामानि गेयानीति।


[^3/241]: Mait.S. 1.6.6

[^3/242]: Mait.S. 1.6.7

[^3/243]: Mait.S. 1.6.7

[^3/244]: E2: 4,204; E4: 4,170; E6: 1,191

[^3/245]: E2,4: yājurvedikatvād

[^3/246]: E2,4: sāmavedikaṃ

____________________________________________


### भूयस्त्वेनोभयश्रुति ॥ MS_३,३.१० ॥

यजुर्वेदे ज्योतिष्टोमं समामनन्ति - ज्योतिष्टोमेन स्वर्गकामो यजेत इति, तथा सामवेदे ऽप्य् अस्यैवम् एव समाम्नानम्। सकृच् च कृतायां बुद्धौ द्वितीयं गुणार्थं श्रवणं भवति। तत्र संदेहः - किं याजुर्वैदिकम्[^3/247] आम्नानं क्रियार्थम्, सामवैदिकं[^3/248] गुणार्थम् उत विपरीतम् इति। यतरच् चाम्नानं क्रियार्थं तद्धर्मा भविष्यन्ति। किं तावत् प्राप्तम्? सामवेदिकं[^3/249] क्रियार्थं याजुर्वेदिकं[^3/250] वेत्य् अनिश्चयो विशेषान् अवगमाद् इति।
[२८२][^3/251] एवं प्राप्ते ब्रूमः - भूयस्त्वेन गुणानां परिच्छिद्येत, यत्र भूयांसो गुणाः समाम्नाताः, तत्र क्रियार्था[^3/252] चोदनेति गम्यते। यत्र हि कर्तव्यतया चोदना, तत्रेतिकर्तव्यताकाङ्क्ष्यते, यत्राकाङ्क्षितेतिकर्तव्यता, तत्रेतिकर्तव्यतावचनं न्याय्यम्। ये च भूयांसो गुणाः, सेतिकर्तव्यता, तद् इतिकर्तव्यतालिङ्गेन कर्तव्यताचोदनाम्[^3/253] अनुमिमीमहे, यथा बहुषु राजप्रतिमेषूपविष्टेषु यस्य श्वेतं छत्रं बालव्यजनं च, स राजेत्य् अवगम्यते, अनाख्यातो ऽपि राजलिङ्गेन। एवं कर्तव्यतालिङ्गेन गुणानां भूयस्त्वेन ज्योतिष्टोमस्य याजुर्वैदिकस्य[^3/254] चोदनानुमीयते। तस्माज् ज्योतिष्टोमस्योपांशुप्रयोगः, यजुर्वेदेन हि ज्योतिष्टोमः क्रियते, यत् तेन चोद्यते। अचोदितं न शक्यते कर्तुम् इति।


[^3/247]: E2,4: yājurvedikam

[^3/248]: E2,4: sāmavedikaṃ

[^3/249]: E2,4: sāmavedikaṃ

[^3/250]: E2,4: yājurvedikaṃ

[^3/251]: E2: 4,211; E4: 4,187; E6: 1,193

[^3/252]: E2: kriyārthaṃ

[^3/253]: E2: kartavyatācodanād

[^3/254]: E2,4: yājurvedikasya

____________________________________________


### असंयुक्तं प्रकरणाद् इतिकर्तव्यतार्थित्वात् ॥ MS_३,३.११ ॥

उक्तानि विनियोगकारणानि श्रुतिर् लिङ्गं वाक्यम् इति। श्रुतिर् ऐन्द्र्या गार्हपत्यम् इति[^3/255] द्वितीया विभक्तिः, लिङ्गं मन्त्रेषु वचनसामर्थ्यं बहिर्देवसदनं दामीति[^3/256], वाक्यम् अरुणया क्रीणातीति[^3/257]। अथ किम् एतावन्त्य् एव विनियोगकारणानि? नेत्य् उच्यते। किम् अपरं कारणम् इति प्रश्नेनैवोपक्रमः, भवति च प्रश्नेनैवोपक्रमः, यथा का नामेयं नदी? को नामायं प्रवतः? किम् इदं फलम् इति।
तद् उच्यते - असंयुक्तं प्रकरणात्, इतिकर्तव्यतार्थित्वात्, यद् असंयुक्तं श्रुत्या लिङ्गेन वाक्येन वा, तत् प्रकरणात्, इतिकर्तव्यतार्थित्वात्। यद् इतिकर्तव्यताकाङ्क्षिणः संनिधौ पूरणसमर्थम् उपनिपतति यद् वचनम्, तत्[^3/258] तेन प्रकृतेन सहैकवाक्यतां याति। [२८३][^3/259] तस्मात् प्रकृते विनियुज्यते। किम् इहोदाहरणम्? किं च प्रयोजनम् इति। दर्शपूर्णमासौ प्रकृत्य श्रूयते - समिधो यजति, तनूनपातं यजति, इडो यजति, बर्हिर् यजति, स्वाहाकारं यजति[^3/260] इति[^3/261], तानि तत्रैव प्रकरणसामर्थ्याद् विनियुज्यन्ते, नाग्निहोत्रे ज्योतिष्टोमे वा।


[^3/255]: Mait.S. 3.2.4; vgl. MS 3.2.3

[^3/256]: Mait.S. 1.1.2; vgl. MS 3.2.1

[^3/257]: Tait.S. 6.1.6.7; vgl. MS 3.1.12

[^3/258]: E2,4: yat

[^3/259]: E2: 4,215; E4: 4,192; E6: 1,193

[^3/260]: E2,4,6 om. iti

[^3/261]: Tait.S. 2.6.1.1

____________________________________________


### क्रमश् च देशसामान्यात् ॥ MS_३,३.१२ ॥

अथ किम् एतावन्त्य् एव विनियोगकारणानि। नेत्य् उच्यते। किं च? क्रमश् च देशसामान्यात्, क्रमवताम् आनुपूर्वेणोपदिश्यमानानां[^3/262] यस्य पर्याये यं धर्मम् आमनन्ति, तस्य तं प्रत्य् आकाङ्क्षानुमीयते, सत्याम् आकाङ्क्षायां एकवाक्यभावः, तस्मात् ततो विनियोग इति। किम् इहोदाहरणम्? किं च प्रयोजनम्? आनुपूर्व्यवतां यागानाम् अनुमन्त्रणेष्व् आम्नातेषूपांशुयाजस्य क्रमे दब्धिर् नामासीति[^3/263] समाम्नातः, तस्याकाङ्क्षाम् उत्पाद्य तेनैकवाक्यतां यात् वा तत्रैव विनियोगम् अर्हतीति, तथा चैन्द्राग्नं कर्म वियातसजातस्यास्ति भ्रातृव्यवतः[^3/264], तस्य याज्यानुवाक्यायुगलम् अप्य् आम्नायत ऐन्द्राग्नम्, इन्द्राग्नी रोचनादिवः प्रवर्षणिभ्य[^3/265] इत्य्[^3/266] एकम्, अपरम् इन्द्राग्नी नवतिं पुरः [२८४][^3/267] श्लथद् वृत्रम् इति[^3/268]। तत्र लिङ्गाद् विनियोगे सिद्धे विशेषविनियोगो भवति, पूर्वं युगलं पूर्वस्यैन्द्राग्नस्य, उत्तरम् उत्तरस्येति, एतद् उदाहरणं प्रयोजनं चेति।


[^3/262]: E2,4,6: ānupūrvyeṇopadiśyamānānāṃ

[^3/263]: Tait.S. 1.6.11.6.; vgl. MānŚS 1.4.2.4

[^3/264]: Vgl. Mait.S. 2.1.1

[^3/265]: E2,4,6: pravarṣiṇibhya

[^3/266]: Vgl. Mait.S. 4.10.4

[^3/267]: E2: 4,217; E4: 4,200; E6: 1,194

[^3/268]: Mait.S. 4.10.5

____________________________________________


### आख्या चैवं तद् अर्थत्वात् ॥ MS_३,३.१३ ॥

अथ किम् एतावन्त्य् एव विनियोगकारणानीति। नेत्य् उच्यते। किं च? समाख्या चैवं स्यात्। कथं विनियोगकारणम् इति। समाख्या सति संबन्धे भवति, यथा पाचको लावक इति, तत्र पाचकशब्दम् उपलभ्य पचतिनास्य संबन्ध इति गम्यते, एवं वेदे ऽपीति। अकृतकार्थसंबन्धं[^3/269] समाचक्षाणं शब्दम् उपलभ्य भवति संबन्धे तस्मिन् संप्रत्ययः। किम् इहोदाहरणं प्रयोजनं च? आध्वर्यवम् इति समाख्यातानि कर्माण्य् अध्वर्युणा कर्तव्यानि, हौत्रम् इति च होत्रा। एतद् उदाहरणं प्रयोजनं चेति।


[^3/269]: E2,4: akṛtakāryasaṃbandhaṃ

____________________________________________


### श्रुतिलिङ्गवाक्यप्रकरणस्थानसमाख्यानां समवाये पारदौर्बल्यम् अर्थविप्रकर्षात् ॥ MS_३,३.१४ ॥

उक्तानि विनियोगकारणानि, श्रुतिलिङ्गं वाक्यं प्रकरणं स्थानं समाख्यानम् इति, तेषां समवाये किं बलीय इति चिन्त्यते, एकार्थवृत्तित्वाद् वाचो युगपद् असंबन्धाद् द्वयोर् द्वयोः संप्रधारणा। तत्र श्रुतिलिङ्गयोः किं श्रुतिबलीयस्य् आहोस्विल् लिङ्गम् इति। किं पुनर् अत्रोदाहरणम्? ऐन्द्र्या [२८५][^3/270] गार्हपत्यम् उपतिष्ठत इति, अत्र चिन्त्यते - किम् इन्द्रस्य गार्हपत्यस्य वोपस्थानं कर्तव्यम् इत्य् अनियमः, उत गार्हपत्यस्यैवेति। यदि तुल्यबले एते कारणे ततो विकल्पः, अथ श्रुतिर् बलीयसी, गार्हपत्य एवोपस्थेयः।
का पुनर् अत्र श्रुतिः? किं लिङ्गम्? श्रुतिर् गार्हपत्यशब्दश्रवणम्, लिङ्गं पुनः, कदा च न स्तरीरसि नेन्द्रसश्चसि दाशुषे, इतीन्द्रशब्दस्य विशिष्टदेवताभिधानसामर्थ्यम्। अथ किं वाक्यं नाम? संहत्य अर्थम् अभिदधति पदानि वाक्यम्। यद्य् एवम् इदम् अपि वाक्यम् - ऐन्द्र्या गार्हपत्यम् उपतिष्ठत इति, इदम् अपि - कदा चन स्तरीर् असीति[^3/271], उभयत्रापि संहत्यार्थम् अभिदधति पदानि। तेन वाक्यस्य वाक्यस्य चैषा संप्रधारणा, न श्रुतिलिङ्गयोः, यदि वा श्रुतिलिङ्गवाक्यानि विवेक्तव्यानि, इदं श्रुतिवाक्ययोर् अन्तरम्, इदं लिङ्गवाक्ययोर् इति।
तद् अभिधीयते - यत् तावच् छब्दस्यार्थम् अभिधातुं सामर्थ्यम्, तल्लिङ्गम्, यद् अर्थस्याभिधानं शब्दस्य श्रवणमात्रादेवावगम्यते, स श्रुत्यावगम्यते, श्रवणं श्रुतिः। एकार्थम् अनेकं पदं वाक्यम् इत्य् उक्तम् एव। तद् एतत् सर्वेष्व् एव वाक्येषु समवेतं विविक्तं च दृश्यते। इह तावत् कदा चन स्तरीर् असीत्य्[^3/272] अनेन मन्त्रेण इन्द्र उपस्थातव्य इति, नैतत् कस्यचिच् छब्दस्य श्रवणाद् एवावगम्यते। नापि शब्दान्तरस्य समीप उच्चारितस्य सामर्थ्यम् अस्ति, येनैतद् अवगम्यते। एतस्यां खल्व् ऋचीन्द्रशब्दो विद्यते, यो विशिष्टां देवताम् अवगमयितुं शक्नोति, तया चावगमितया प्रयोजनम् अस्तीति। तेनेन्द्रोपस्थान इन्द्रशब्दः प्रयुज्यते, तदेकवाक्यताच् चावशिष्टानि पदानि, न त्व् [२८६][^3/273] एवम् अस्याम् ऋचि कस्यचिच् छब्दस्य सामर्थ्याद् गार्हपत्यस्योपस्थानं भवति। श्रवणाद् एव तु गार्हपत्यशब्दस्य, वयम् अग्निं प्रतीमो न लिङ्गात्। यदि तु लिङ्गं बलीयः, इन्द्र उपस्थातव्यः, यदि गार्हपत्यश्रवणम्, ततो गार्हपत्यः।
एवं तर्हि लिङ्गवाक्ये विरुध्यमान इह संप्रधार्ये न श्रुतिलिङ्गे, इन्द्रशब्दस्य विशिष्टदेवताभिधानसामर्थ्याद् इन्द्रोपस्थानम्, यदि लिङ्गं बलीयः। अथ तु वाक्यम्, गार्हपत्य उपस्थेयः। वाक्यं ह्य् एतद् ऐन्द्र्या गार्हपत्यम् उपतिष्ठत इति। नैतद् एवम्, यद्य् अप्य् एतद् वाक्यं श्रुतिर् अप्य् अत्रास्ति, या त्व् अत्र श्रुतिः, सा लिङ्गेन विरुध्यते, न यद् वाक्यम्। कथम्? बलीयस्य् अपि हि लिङ्गे, ऐन्द्र्योपतिष्ठत इत्य् एतद् गार्हपत्यशब्देन सहैकवाक्यताम् उपैत्यैव[^3/274], यदि हि नोपेयात्, ततो लिङ्गेन विरुध्यते। यस् तु गार्हपत्यश्रवणाद् एवार्थः प्रतीयते, स लिङ्गे बलीयसि परित्यक्तो भवति। नासाव् उपस्थानेन संबध्यते, तदा हीन्द्रं गार्हपत्यशब्दो ऽभिवदेद् अग्निसमीपं वा। अथ नु श्रुतिः प्रमाणं भवति, ततो लिङ्गेनावगतम् इन्द्रोपस्थानं बाध्येत। तस्माच् छ्रुतिलिङ्गयोर् एवैष विरोधः, न लिङ्गवाक्ययोर् इति। अथवा नात्रैकवाक्यत्वाद् इन्द्रप्राधान्यं गार्हपत्यप्राधान्यं वोपस्थानस्य। कुतस् तर्हि? इन्द्रशब्दवत्त्वान् मन्त्रस्य, इन्द्रप्राधान्यम्, द्वितीयाविभक्तिश्रवणाद् गार्हपत्यप्राधान्यम्। तस्माच् छ्रुतिलिङ्गयोर् विरोधः।
किं तावत् प्राप्तम्? तुल्यबले एते कारण इति। कथम्? इदम् अपि कारणम्, इदम् अपि, श्रुतिर् अपि, लिङ्गम् अपि[^3/275]। न हि विज्ञानस्य विज्ञानस्य च कश्चिद् विशेष उपलभ्यते रूपं प्रति, अस्य भङ्गुरस्येव रूपम्, अस्य दृढस्येवेति। ननु लिङ्गस्य भङ्गुरस्येव रूपम्, सविचिकित्सो हि भवति लिङ्गात् प्रत्ययः, निर्विचिकित्सः श्रुतेः। नैतद् युक्तम्, यतो लिङ्गात् [२८७][^3/276] सविचिकित्सः प्रत्ययः, तस्य च श्रुतेश् च नैव संप्रधारणास्ति। यतस् तु खलु लिङ्गान् निर्विचिकित्सः प्रत्ययः स श्रुत्या विकल्पितुम् अर्हति। ननु नैव कदाचिल् लिङ्गान् निर्विचिकित्सः प्रत्ययो ऽस्ति। नैतद् एवम्, एवं हि सति नैव लिङ्गं नाम किंचित् प्रमाणम् अभविष्यत्। कामं मा भूत् प्रमाणम्, भवति तु संशयो लिङ्गपरिज्ञातेष्व् अर्थेषु। यदि वा विस्पष्टम् एवाप्रामाण्यं न संशयः। कथम्? समर्थम् एतद् इमम् अर्थम् अभिनिर्वर्तयितुम् इति लिङ्गाद् एतावद् अवगम्यते। न च यद् यस्य निर्वर्तनायालम्, तद् असत्य् एव वचने तन् निर्वर्तयितुम् अर्हति। तस्मान् न लिङ्गं विनियोजकम् इति।
अत्राभिधीयते - प्रकरणवतो ऽर्थस्य संनिधाने यम् अर्थम् आमनन्ति, स तस्य साधनभूत इत्य् एव गम्यते। कथं खलूपकरिष्यतीति संदिह्यमाने भवति सामर्थ्यात् परिनिश्चयः। यत्रायं समर्थः, तत्र शक्यो विनियोक्तम् इति, तस्माद् भवति लिङ्गं प्रमाणम् इति। न च लिङ्गप्रामाण्ये विनिगमनायां हेतुर् अस्ति। तस्मात् तुल्यबले एते कारणे, कदा चन स्तरीर् असीति[^3/277] लिङ्गाद् इन्द्र उपस्थातव्यः, श्रुतेर् गार्हपत्य इति। अविरोधात् खल्व् अपीमम् एवार्थं प्रतिपद्यामहे। बलीयान् अपि हेतुर् विरुध्यमान्म् अबलीयांसं बाधितुम् अर्हति नाविरुद्धम्, न च कश्चन विरोधः, यद् इन्द्रम् उपतिष्ठेतानेन मन्त्रेण, गार्हपत्यम् अपि।
नन्व् अयम् एव विरोधः - सकृद् उपस्थानं चोदितम्, असकृद् अभिनिर्वर्त्यत इति। उपस्थेयभेदात् प्रतिप्रधानम् आवर्तन्ते गुणा इति न्याय एवैष न विरोधः। अयं तर्हि विरोधः - गार्हपत्य उपस्थीयमाने ऽग्निवचन इन्द्रशब्दो गुणं क्रियायोगं वापेक्षमाणो भवितुम् अर्हति। इन्द्रे तूपस्थातव्ये निरपेक्ष इन्द्र[२८८][^3/278]वचन एव, गौणमुख्ययोश् च मुख्ये संप्रत्यय इति। नेति ब्रूमः - विरोधे मुख्येन गौणो बाध्येत, न च कश्चिद् विरोधः, युगपद् अभ्हिधाने हि विरुध्येयाताम्। इह चान्यस्मिन् प्रयोगे ऽग्निवचनो ऽन्यस्मिन्न् इन्द्रवचनः। अतस् तुल्यबले एते कारणे इति।
एवं प्राप्ते ब्रूमः - श्रुतिलिङ्गयोः श्रुतिबलीयसी। कुतः? अर्थविप्रकर्षात्। किम् इदम् अर्थविप्रकर्षाद् इति? अर्थस्य विप्रकर्षो ऽर्थविप्रकर्षः। कः पुनर् अर्थः? श्रुत्यार्थः। गार्हपत्यम् उपतिष्ठत इति संनिकृष्टः श्रुत्यर्थः, इन्द्र उपस्थेय इति विप्रकृष्टः। कथम्? कदा चन स्तरीर् असीत्य्[^3/279] अनेन मन्त्रेणेन्द्र उपस्थातव्य इति न श्रूयते। सत्य् अपीन्द्राभिधानसामर्थ्ये वचनाभावाद् अनुपस्थानीय इन्द्र इत्य् एव गम्यते।
नन्व् इदम् उक्तम् - प्रकरणाम्नानाद् अङ्गम् इत्य् अवगम्यते, सामर्थ्याद् विनियोग इति। नैतद् अस्ति, उक्तम् एवैतत् - धर्मस्य शब्दमूलत्वाद् अशब्दम् अनपेक्षं स्याद् इति। यद् एतत् प्रकरणं लिङ्गं चोभयम् अप्य् एतद् शब्दम्। न चातिक्रान्तप्रत्यक्षविषय एवंलक्षणके ऽर्थे शब्दम् अन्तरेण परिच्छेदो ऽवकल्पते। अतो मन्यामहे - विप्रकृष्टं श्रुत्यर्थाल् लिङ्गम् इति। यद्य् एवं श्रुतिर् यत्र विरोधिनी न विद्यते, तत्रापि न लिङ्गाद् अर्थपरिच्छेदः। तत्रैतद् एव नास्ति लिङ्गं प्रमाणम् इति। कुत एवैतेन श्रुतिर् विरोत्स्यत इति। तत्र श्रुतिलिङ्गयोर् बलीयस्त्वं प्रति संप्रधारणैव नोपपद्यत इति ब्रूमः।
अत्रोच्यते - इतिकर्तव्यथार्थिनः प्रकरणवतो ऽर्थस्य संनिधाव् उपनिपतितो मन्त्र आम्नानसामर्थ्याद् इतिकर्तव्यताकाङ्क्षस्य वाक्यशेषताम् अभ्युपेत्यैतेन मन्त्रेण यजेतेति। किम् उक्तं भवति? यागेनाभीप्सिते साध्यमाने ऽनेन मन्त्रेणोपकुर्याद् इति, न चान्तरेणेन्द्राभिधानम् अयं मन्त्र उपकर्तुं शक्नोति, [२८९][^3/280] तेनैतद् उक्तं भवति, अनेनेन्द्रो ऽभिधातव्य इति। अतः श्रुतिमूल एवायम् अर्थः। यदि श्रुतिमूलः, न श्रुत्यन्तरेण बाधितुं शक्यः। तद् एतल् लिङ्गं यदि वा नैव प्रमाणम्, यदि वा श्रुत्या विकल्पितुम् अर्हतीति। नाप्य् अप्रमाणं भविष्यति, नापि विकल्पिष्यत इति ब्रूमः। कथम्? श्रुतिलक्षणो ऽयम् अर्थ इत्य् उपपादितम्, तस्मान् नाप्रमाणम्। यतस् तु खल्व् आनुमानिकीम् एकवाक्यतां लिङ्गसामर्थ्यं चापेक्ष्य श्रौतो ऽयम् अर्थः, यद् इन्द्रस्योपस्थानम् अनेन मन्त्रेणेत्य् अवगम्यते, प्रत्यक्षा तु श्रुतिगार्हपत्यम् उपतिष्ठत इति, स एषो ऽर्थविप्रकर्षः। प्रथमं तावल् लिङ्गज्ञानम्, ततः सांअर्थ्याच् छब्देनायम् अर्थो ऽभिहितो भवति, तद् एतच् छ्रुतिविरोधे नावकल्पते, विस्पष्टं ह्य् अवगतम् एतत्, अनेन मन्त्रेण गार्हपत्य उपस्थेय इति। तत्र विज्ञातम् एतद् एवम् अयम् उपकरोति मन्त्र इत्य् एतस्मिंश् च निर्ज्ञाते कृतसामर्थ्ययोर् वाक्यप्रकरणयोर् नैतद् एवं कल्पयितुं शक्यम्, इन्द्रोपस्थानं शब्देनाभिहितम् इति। तस्माद् अर्थविप्रकर्षाच् छ्रुत्या लिङ्गं बाध्यत इति।
विकल्पस्य चान्याय्यत्वात्, अन्याय्यश् च विकल्पः। तत्र ह्य् अभावः पक्षे नित्यवच् च, ऐन्द्र्या गार्हपत्यम् उपतिष्ठत इति श्रूयमाने यद् अभावः पक्षे परिकल्प्यते, तद् अश्रुतं भवति, श्रुतं च हीयते। यावांश् च श्रुतस्यार्थस्योत्सर्गे दोषः, तावान् अश्रुतपरिकल्पनायाम्, उभयत्र हि प्रसिद्धिर् बाध्यते। तस्माद् अन्याय्यत्वाद् विकल्पस्य श्रुतिलिङ्गयोः श्रुतिबलीयसीत्य् अवगच्छामः।
अथ यद् उक्तम् - सति विरोधे न्याय्यो बाधः, न चात्रास्ति विरोध इति, अयम् अस्ति विरोधः, यद् अकृतसामर्थ्ययोर् वाक्यप्रकरणयोर् इन्द्रोपस्थानवाचिनी श्रुतिर् भवति, कृतसामर्थ्ययोस् तु नावकल्पते, न च वाक्यप्रकरणाभ्यां युगपत् कृतसामर्थ्याभ्याम् [२९०][^3/281] अकृतसामर्थ्याभ्यां च शक्यं भवितुम्। तस्माद् विरोधः, विरोधे च श्रुतिर् लिङ्गाद् बलीयसीति।
लिङ्गवाक्ययोर् विरोधे किम् उदाहरणम्? स्योनं ते सदनं कृणोमि घृतस्य धारया सुषेवं[^3/282] कल्पयामि। तस्मिन् सीदामृते प्रतितिष्ठ व्रीहीणां मेध सुमनस्यमान इति[^3/283]। अत्र संदेहः - किं कृत्स्नो मन्त्र उपस्तरणे पुरोडाशासादने च प्रयोक्तव्यः, उत कल्पयाम्य् अन्त उपस्तरणे, तस्मिन् सीदेत्येवमादिः पुरोडाशासादन इति। यदि वाक्यं बलीयः, ततः कृत्स्न उभयत्र। कथम्? सुषेवं[^3/284] कल्पयामीत्य् एतद् अपेक्ष्य, तस्मिन् सीदेत्येवमादिः पूर्वेणैकवाक्यताम् उपैति - यत् कल्पयामि, तस्मिन् सीदेति। अथ लिङ्गं बलीयः, ततः कल्पयाम्य् अन्तः सदनकरणे। कथम्? स्योनं ते सदनं कृणोमीति[^3/285], सदनकरणम् अभिवदितुम् अलम् इति। तस्मिन् सीदेत्य् अयम् अपि पुरोडाशं सादयितुम् इति, सादने विनियुज्यते।
किं तावत् प्राप्तम्? तुल्यबले एते कारण इति, यथा लिङ्गं प्रति श्रुतेर् बलीयस्त्वम् उक्तम्, न तथा वाक्यं प्रति लिङ्गस्योच्यते। अथवा वाक्यम् एव लिङ्गाद् बलीयः। कुतः? तद् धि श्रुत्यापि बाध्यते, न च बलीयः कारणं शक्यते बाधितुम्। तेनास्य भङ्गुरताम् अध्यवस्यामः, यस् त्व् एकेन बाध्यते, शक्यो ऽसाव् अन्येनापि बाधितुम् इति।
एवं प्राप्ते ब्रूमः - लिङ्गवाक्ययोर् लिङ्गं बलीय इति। कुतः? अर्थविप्रकर्षात्। को ऽत्रार्थविप्रकर्षः? प्रकरणवतः संनिधाव् आम्नानाद् दर्शपूर्णमासाङ्गम् अयं मन्त्र इत्य् अवगम्यते, तस्मिन् सीदेति पुरोडाशासादनाभिधानसामर्थ्यात् सादने विनियुज्यमाने कृतसामर्थ्यं मन्त्राम्नानम् इति, नास्ति प्रमाणं येनोपस्तरणे ऽपि विनियुज्येत। तथा स्योनं ते सदनं कृणोमीत्य्[^3/286] एषो ऽपि प्रकरणाम्नानसामर्थ्याद् एव दर्शपूर्णमासाङ्गताम् आपन्नः [२९१][^3/287] सामर्थ्याद् एवोपस्तरणे विनियोगात् कृतप्रयोजने न पुरोडाशासादने विनियोगम् अर्हति, न ह्य् अस्मिन् विनियुज्-यमानस्य किंचिद् अपि प्रयोजनम् अस्ति। एवम् उपस्तरणे तस्मिन् सीदेत्य् अस्य नास्ति सामर्थ्यम्। पूरोडाशासादने ऽपि स्योनं त इत्य्[^3/288] अस्य। पूर्वेणैकवाक्यताम् उपेत्योपस्तरणे सामर्थ्यम्, पूर्वस्य परेणैकवाक्यत्वात् सादने, न तु स्वरूपेणोभयोः। तद् एषो ऽर्थविप्रकर्षः।
यत् स्योनं त इत्य्[^3/289] अस्य प्रत्यक्षं सदनकर्मणो ऽभिधानसामर्थ्यम्, तन् मुख्यम्। तस्मिन् सीदेत्य् अस्य पुनः पूर्वेण सहैकवाक्यताम् उपगतस्य भवति जघन्यम्। तद् अत्र पूर्वस्य मन्त्रस्याभिधानसामर्थ्याद् उपस्तरणे विनियोग उक्तो भवतीति, संनिकृष्टो लिङ्गस्य श्रुत्यर्थः, उत्तरस्य तूपजनिते ऽभिधानसामर्थ्ये ततः श्रुत्यर्थ इति लिङ्गान्तरितो विप्रकृष्टो भवति। एवम् उत्तरस्य सादने संनिकृष्टः पूर्वस्य च लिङ्गान्तरितः। तस्माद् अर्थविप्रकृष्टाल् लिङ्गवाक्ययोर् लिङ्गं बलवत्तरम्, ततः स्योनम् इत्य्[^3/290] एष शब्दो यद्य् अप्य् उत्तरेणाकाङ्क्शित इति सादने ऽपि प्रयोगम् अर्हति, तथापि भित्वा वाक्यम् उपस्तरण एव विनियोक्तव्यः। तस्मिन् सीदेत्य् एष च सादने।
ननु स्योनं त इत्य्[^3/291] अस्य शब्दस्य यथैवोपस्तरणाभिधानसामर्थ्यम्, एवम् उत्तरेणैकवाक्यताम् उपगन्तुं सामर्थ्यम्, सामर्थ्यं च लिङ्गम् इत्य् उच्यते। तस्माद् भिद्यमाने वाक्ये लिङ्गम् एव बाधितं भवतीति। सत्यम् एवम्, एतद् अपि लिङ्गम्, लिङ्गम् अपि खल्व् एतद् एवंलक्षणकं विप्रकृष्टार्थम् एव भवति, लिङ्गाद् एकवाक्यता, तस्माद् अभिधानसामर्थ्यम्। ततः श्रुत्यर्थ इति विप्रकृष्टार्थता, विप्रकृष्टार्थता च बाधने हेतुभूता। तस्मान् न [२९२][^3/292] उत्तरणैकवाक्यतां यास्यतीति। एवं तस्मिन् सीदेत्य् उत्तरं न पूर्वेणापि।
अपि चोत्तरेणैकवाक्यताम् उपगतस्य न किंचिद् अपि दृष्टम् अस्ति कार्यम्, उपस्तरणप्रत्यायनं तु दृष्टम्। कुतः? श्रुतत्वाद् उपस्तरणस्य सादनस्य च। एवम् उत्तरस्य सादनप्रत्यायनम्, न तु पूर्वेणैकवाक्यतायाम्। न चैतौ पूर्वोत्तराभ्याम् एकवाक्यताम् अन्तरेण पृथग् यथायथं कार्ये न कुरुतः। तस्मात् पूर्वः पूर्वत्र विनियोजनीयः, उत्तर उत्तरत्रेति।
अथ यद् उक्तम् - श्रुत्यापि तद् बाधितम् इति वाक्येनापि तद् बाधितव्यम् इति। नैतद् एवम्, न हि बाधितस्यान्येनापि बाधनम् एव न्याय्यम्, बाधितं ह्य् अनुगृहीतव्यम् अर्थवत्त्वाय, श्रुतिं प्रति विप्रकृष्टार्थम्, वाक्यं प्रति संनिकृष्टार्थम्, तस्माल् लिङ्गं बलीय इति।
अथ वाक्यप्रकरणयोर् विरोधे कथम् इति। किं पुनः प्रकरणं नाम? कर्तव्यस्येतिकर्तव्यताकाङ्क्षस्य वचनं प्रकरणम्। प्रारम्भो हि स तस्या वचनक्रियायाः, न एष विध्यादिर् विध्यन्तापेक्षः। वाक्यं तूक्तम् एव। तयोर् विरोधे किम् उदाहरणम्? सूक्तवाकनिगदः। तत्र हि पौर्णमासीदेवता अमावास्यादेवताश् चाम्नाताः, ताः परस्परेणैकवाक्यतां नाभ्युपयन्ति। तत्र लिङ्गसामर्थ्यात् पौर्णमासीप्रयोगाद् इन्द्राग्निशब्द उत्क्रष्टव्यो ऽमावास्यायां प्रयोक्तव्यः। अथेदानीं संदिह्यते, यो ऽस्य शेषः, अवीवृधेतां महोज्यायो क्राताम्[^3/293] इति[^3/294], स किं यावत् कृत्वः सूक्तवाके समाम्नातः, तावत् कृत्व उभयोः पौर्णमास्यम् आवास्ययोः प्रयोक्तव्यः, प्रकरणं बलवत्तरम् इति, उत यत्रेन्द्राग्निशब्द उत्कृष्य नीतः, तत्रैव प्रयोक्तव्यः, वाक्यं बलवत्तरम् इति। एवं सर्वेषु संशयः।
किं तावत् प्राप्तम्? तुल्यबले एते कारण इति। कुतः? [२९३][^3/295] इतरत्राप्य् आकाङ्क्षा, इतरत्रापि, तुल्यायाम् आकाङ्क्षायां नास्ति विनिगमनायां हेतुः, तस्मात् तुल्यबल इति। अथवा वाक्यं दुर्बलम्, बाधितं हि तल्लिङ्गेन।
इत्य् एवं प्राप्ते ब्रूमः - प्रकरणाद् वाक्यं बलीयः। कथम्? अर्थविप्रकर्षात्। को ऽत्रार्थविप्र-कर्षः? वाक्य एकैकं पदं विभज्यमानं साकाङ्क्षं भवति, कृत्स्नं परिपूर्णं भवति, तत्र प्रत्यक्ष एकवाक्यभावः, प्रकरणे त्व् अप्रत्यक्षः। कथम्? इतिकर्तव्यताकाङ्क्षस्य समीप उपनिपतितं पूर्णम् इति तस्य प्रकृतस्य साकाङ्क्षत्वम् अवगम्यते, नैकवाक्यभूतम् इत्य् अनुमीयते। एकवाक्यतया चाभिधानसामर्थ्यम् अवकल्प्याभिहितो ऽयम् एवं भवतीति परिकल्पना। एषो ऽत्रार्थविप्रकर्षः, यद् वाक्यस्य समासन्ना श्रुतिः, प्रकरणस्य विप्रकृष्टा। तस्मात् सूक्तवाकेन प्रस्तरं[^3/296] प्रहरतीति पौर्णमासीदेवतावाचिनाम् अमाव् आस्या देवतावाचिनां च निष्कृष्य प्रयोगे तच् छेषाणाम् अपि निष्कृष्य प्रयोगः, तेन यद्य् अपि प्रकरणसामर्थ्यात् पौर्णमासीदेवतापदशेषाणाम् अमाव् आस्या देवतावाचिभिः सहैकवाक्यतानुमीयते, प्रत्यक्षा त्व् अमाव् आस्या देवतापदैः सह, न च प्रत्यक्षविरोधे ऽनुमानं संभवति। अर्थवति च प्रकरणे संजाते न निराकाङ्क्षाणाम् आकाङ्क्षा शक्योपपादयितुम्।
अथ यद् उक्तम् - लिङ्गेनापि हि तद् बाध्यते, अतः प्रकरणेनापि बाधितव्यम् इति। न, यद् अन्येनापि बाध्यते, तद् भङ्गुरम् अन्यत्रापीत्य् अवगन्तव्यम्। अथ भङ्गुरम्, प्रमाणम् एव नाभविष्यत्। किंचित् तु प्रति कस्यचित् प्रभावः, वाक्यस्य प्रकरणं प्रति बाधकशक्तिर् न तु लिङ्गं प्रति, लिङ्गं प्रति विप्रकृष्टार्थम् एतत् प्रकरणं प्रति संनिकृष्टार्थम्, तेन वाक्येन प्रकरणं बाध्यत इति।
[२९४][^3/297] अथ प्रकरणस्य क्रमस्य च विरोधे किम् उदाहरणम्? राजसूयप्रकरणे ऽभिषेचनीयक्रमे शौनःशेफाख्यानाद्य् आम्नातम्, यदि प्रकरणं बलवत्, सर्वेषां तद् अङ्गम्, यदि क्रमः, अभिषेचनीयस्यैव। किं तावत् प्राप्तम्? तुल्यबल एते कारण इति। कुतः? न तावद् विशेषम् उपलभामहे, येनावगच्छाम इदं बलीय इति। तस्मात् तुल्यबले एते कारण इति। अपि च प्रकरणं वाक्येन बाधितम्, तस्माद् बाध्येत क्रमेणापीति।
एवं प्राप्ते ब्रूमः - प्रकरणं क्रमाद् बलीयः। कुतः? अर्थविप्रकर्षात्। को ऽत्रार्थविप्रकर्षः? प्रकरणवतः साकाङ्क्षत्वात्, तत्संनिधानाम्नातेन परिपूर्णेनाप्य् अवकल्पेतैकवाक्यत्वम्, न तु क्रमवतः क्रम आम्नातेन, अनेकस्याम्नायमानस्य संनिधिविशेषाम्नानमात्रं हि क्रमः। तत्र संनिधिविशेषाम्नानसामर्थ्यात् क्रमवतः संनिधाव् आम्नातस्यानुपलभ्यमानम् एवाकाङ्क्षावत्त्वम् अस्तीत्य् अवगन्तव्यम्। प्रकरणे तु प्रकरणवतः प्रत्यक्षम्, न च प्रकरणवता क्रमवता च यौगपद्येनैकवाक्यता संभवत्य् आम्नातस्येति विरोधः। तत्र प्रकरणे प्रत्यक्षं साकाङ्क्षत्वम्, क्रम आनुमानिकं बाधितुम् अर्हति, साकाङ्क्षत्वाद् एकवाक्यत्वम्। एकवाक्यत्वाद् अभिधानसामर्थ्यम्, सामर्थ्याच् छ्रुत्यर्थ इति संनिकृष्टः प्रकरणस्य श्रुत्यर्थः, विप्रकृष्टः क्रमस्य। तस्मात् क्रम करणयोः प्रकरणं बलवत्तरम् इति।
अथ यद् उक्तम् - वाक्येनापि हि तद् बाधितम्, अतो ऽन्येनापि तद् बाधितव्यम् इति। नैतत्, बाधितस्यानुग्रहो न्याय्यः, न बाधितं[^3/298] बाधितव्यम् इति।
अथ क्रमसमाख्ययोर् विरोधे किम् उदाहरणम्? किं बलवत्तरम् इति। पौरोडाशिकम् इति समाख्याते काण्डे सांनाय्यक्रमे शुन्धध्वं दैव्याय क्रमण इति[^3/299] शुन्धनार्थो मन्त्रः समाम्नातः। तत्र संदिह्यते - किं समाख्यानस्य बलीयस्त्वात् पुरोडाश[२९५][^3/300]पात्राणां शुन्धने विनियोक्तव्यः, उत क्रमस्य बलीयस्त्वात् सांनाय्यपात्राणाम् इति। किं तावत् प्राप्तम्? तुल्यबले एते करणे[^3/301] स्याताम्। कुतः? अविशेषात्, यदि वा समाख्यैव बलीयसी, बाधितो हि क्रमः प्रकरणेनापीति।
एवं प्राप्ते ब्रूमः - क्रमो बलीयान्। कुतः? अर्थविप्रकर्षात्। कः पुनर् अत्रार्थविप्रकर्षः? निर्ज्ञाते प्रकरणेन केनापि सहैकवाक्यत्वे यत् संनिधाव् आम्नायते, तत्राकाङ्क्षां परिकल्प्यते, नैकवाक्यतेत्य् अवगम्यते, लौकिकश् च शब्दः समाख्या। न च, लोक एवंविधेष्व् अर्थेषु प्रमाणम्। तस्मात् क्रमो बलीयान् इति।
यद्य् एवं भवत्य् एवंलक्षणकेषु क्रमेण विनियोगः, न त्व् अर्थाविप्रकर्षात् क्रमो बलीयान्। कथम्? द्वयोर् हि प्रमाणयोर् बलीयस्त्वं प्रति संप्रधारणम्, न चैवं सति समाख्या प्रमाणम्, लौकिकत्वाच् छब्दस्य, पुरुषस्य प्रमाणता भवतीति। नैष दोषः, नात्राङ्गभावः पुरुषप्रामाण्याद् गम्यते, पौरोडाशिकशब्द एतस्य काण्डस्य, इत्य् एतद् अत्र पुरुषप्रमाणकम्। भवति चास्मिन्न् अर्थे पुरुषः प्रमाणम्, यथा सांनाय्यक्रम आम्नानं पुरुषप्रमाणकम्, यथा प्रकरणम् एकवाक्यत्वम्, वेदशब्दश् चायम् इति। न ह्य् एते ऽनिन्द्रियविषया अर्था उपपद्यन्ते, एष्व् अभियुक्तानां प्रामाण्यम्, ये त्व् अनिन्द्रियविषयास् तेष्व् अभियुक्ता न प्रमाणम्। तस्मात् समाख्या कारणम्, कारणत्वे च सति बलीयस्त्वं परीक्ष्यम् इति।
उच्यते ऽर्थविप्रकर्षस् तर्हि वक्तव्यः समाख्यायाः। अयम् अर्थविप्रकर्षः। उपदिश्यते हि क्रमे समाम्नानात् सांनाय्यसंबन्धः, नोपदिश्यते समाख्यायाम्, शब्दम् उच्चार्यमाणम् उपलभ्यार्थापत्त्या नूनम् अस्तीति कल्प्यते। तस्मात् पूर्ववेदार्थविप्रकर्षात् क्रमेण समाख्या बाध्यत इति।
अथ यत् तत्र तत्रोच्यते - इदम् अनेन बाध्यते, इदम् अनेनेति। तत्र यद् बाध्यते, तत् किं बाधकविषयं प्राप्तम् उताप्राप्तम् [२९६][^3/302] इति। किं चातः? यद्य् अप्राप्तम्, किं बाध्यते? अथ प्राप्तम्, कथं शक्येत बाधितुम्? प्राप्तं बाधकविषयं पूर्वविज्ञानम् इति ब्रूमः। कथम्? सामान्यस्य कारणस्य विद्यमानत्वात्। अथ कथं निवर्तते? मिथ्याज्ञानम्[^3/303] इति प्रत्ययान्तरं भवति। किं तु[^3/304] खल्व् अमिथ्याज्ञानस्य स्वरूपम्? यस्य बाधकः प्रत्ययो विमृष्यमाणस्यापि नोपपद्यते, न तन् मिथ्या। तद् एतेषां श्रुतिलिङ्गवाक्यप्रकरणस्थानसमाख्यानां पूर्वं पूर्वं यत् कारणं तत् परं परं प्रति बलीयो भवति, नैतस्योत्पन्नस्य विमृष्यमाणस्य बाधकं विज्ञानान्तरम् अस्ति। तस्मात् तेषां समवाये विरोधे[^3/305] परदौर्बल्यम् अर्थविप्रल्कर्षाद् इति।


[^3/270]: E2: 4,222; E4: 4,211; E6: 1,195

[^3/271]: Mait.S. 1.3.26; Tait.S. 1.5.8.4; ṚV 8.51.7a

[^3/272]: Ebenda

[^3/273]: E2: 4,225; E4: 4,212; E6: 1,196

[^3/274]: E2,4,6: upaity eva

[^3/275]: E1 gibt śrutir api, liṅgam api in Klammern

[^3/276]: E2: 4,245; E4: 4,212; E6: 1,196

[^3/277]: Ebenda

[^3/278]: E2: 4,248; E4: 4,213; E6: 1,197

[^3/279]: Ebenda

[^3/280]: E2: 4,249; E4: 4,213; E6: 1,197

[^3/281]: E2: 4,251; E4: 4,214; E6: 1,198

[^3/282]: E2,4: suśevaṃ

[^3/283]: Tait.Br. 3.7.5.2-3; vgl. MānŚS 1.2.6.19

[^3/284]: E2,4: suśevaṃ

[^3/285]: Ebenda

[^3/286]: Ebenda

[^3/287]: E2: 4,255; E4: 4,215; E6: 1,199

[^3/288]: Ebenda

[^3/289]: Ebenda

[^3/290]: Ebenda

[^3/291]: Ebenda

[^3/292]: E2: 4,256; E4: 4,215; E6: 1,200

[^3/293]: E2: maho jyāyate 'krātām, E4: maho jyāyo 'krātām, E6: mahojyāyo 'krātām

[^3/294]: Tait.Br. 3.5.10.3

[^3/295]: E2: 4,259; E4: 4,216; E6: 1,200

[^3/296]: E2,4,6 om. prastaraṃ

[^3/297]: E2: 4,261; E4: 4,217; E6: 1,201

[^3/298]: E2,4 om. bādhitaṃ

[^3/299]: Tait.S. 1.1.3.1

[^3/300]: E2: 4,263; E4: 4,217; E6: 1,202

[^3/301]: E2,4: kāraṇe

[^3/302]: E2: 4,267; E4: 4,218; E6: 1,202

[^3/303]: E2,4: naiva hi tannivartate. kathaṃ tarhi? mithyājñānam

[^3/304]: E2,4: nu

[^3/305]: E1 gibt virodhe in Klammern

____________________________________________


### अहीनो वा प्रकरणाद् गौणः ॥ MS_३,३.१५ ॥

ज्योतिष्टोमं प्रकृत्य समामनन्ति - तिस्र एव साह्नस्योपसदो द्वादशाहीनस्येति[^3/306]। तत्र संदेहः - किं द्वादशोपसत्ता ज्योतिष्टोम उताहीन इति। किं तावत् प्राप्तम्? ज्योतिष्टोम इति। कुतः? प्रकरणात्, एवं प्रकरणम् अनुगृहीतं भवति। ननु वाक्येन बाध्यते। न बाध्यते, अहीनशब्देन ज्योतिष्टोमं वक्ष्यामः। कुतः? न हीयत इत्य् अहीनः, दक्षिणया क्रतुकरणैर् वा फलेन वा न हीयते, तेन ज्योतिष्टोमो ऽहीनः। वाशब्देन संशयो निवर्त्यते।

[२९७][^3/307]


[^3/306]: Tait.S. 6.2.5.1

[^3/307]: E2: 4,273; E4: 4,348; E6: 1,203

____________________________________________


### असंयोगात् तु मुख्यस्य तस्माद् अपकृष्येत[^3/308] ॥ MS_३,३.१६ ॥

अपकृष्येत द्वादशोपसत्ता। कुतः? असंयोगाज् ज्योतिष्टोमेन। कथम् असंयोगः? अहीनेनैकवाक्यत्वस्य प्रत्यक्षत्वात्। ननु ज्योतिष्टोम एव गौणो ऽहीनः। नेत्य् उच्यते, न हि मुख्यसंभवे गौणग्रहणम् अर्हति। ननु नञ्समासो भविष्यति। नेति ब्रूमः, तथा सत्य् आद्युदात्तो ऽहीनशब्दो ऽभविष्यत्, मध्योदात्तस् त्व् अयम्[^3/309]। तस्मात् प्रकरणं बाधित्वाहीनस्य धर्मः। अपि च व्यपदेशो भवति - तिस्र एव साह्नस्योपसदो द्वादशाहीनस्येति। यद्य् अन्यः साह्नो ऽन्यश् चाहीनः, तत एवं व्यपदेशो ऽवकल्पते, विद्यते च व्यपदेशवचनम्, तस्माद् अहीनस्येति।


[^3/308]: E2,4,6: apakṛṣyate

[^3/309]: Vgl. Vārttika zu Pāṇ. 6.2.2

____________________________________________


### द्वित्वबहुत्वयुक्तं वा[^3/310] चोदनात् तस्य ॥ MS_३,३.१७ ॥

ज्योतिष्टोमे श्रूयते - युवं हि स्थः स्वःपती[^3/311] इति[^3/312] द्वयोर् यजमानयोः प्रतिपदं कुर्यात्[^3/313]। एते ऽसृग्रम् इन्दव इति[^3/314] बहुभ्यो यजमानेभ्य इति[^3/315]। तत्र संदेहः - ज्योतिष्टोम एव निविशेते प्रतिपादाउ, उत द्वियज्ञं किंचित् कुलायादिं बहुयज्ञं च द्विरात्रादिम् उत्क्रष्टव्य इति। किं प्राप्तम्? द्वित्वबहुत्वयुक्ते ज्योतिष्टोमेनासंयोगाद्[^3/316] उत्कृष्येयातां प्रतिपदौ, न हि [२९८][^3/317] ज्योतिष्टोमस्य द्वौ यजमानौ श्रूयेते, यथा कुलायस्य, एतेन राजपुरोहितौ सायुज्यकामौ यजेयाताम् इति[^3/318]।


[^3/310]: E2,4 om. vā

[^3/311]: E2,4: svarpatīti

[^3/312]: Sām.S. 2.351

[^3/313]: Vgl. Pañ.Br. (Tā.Br.) 6.10.14

[^3/314]: Sām.S. 2.180

[^3/315]: Vgl. Pañ.Br. (Tā.Br.) 6.9.13

[^3/316]: E1 gibt jyotiṣṭomenāsaṃyogād in Klammern

[^3/317]: E2: 4,276; E4: 4,353; E6: 1,204

[^3/318]: Jaim.Br. 2.132

____________________________________________


### पक्षेणार्थकृतस्येति चेत् ॥ MS_३,३.१८ ॥

इति चेत् पश्यसि - पर्तिपदाव् उत्क्रष्टव्य इति। नैतद् एवम्, प्रकरणं हि बाध्येत। बाध्यताम् असंयोगाद् द्वाभ्यां यजमानाभ्यां बहुभिश् च यजमानैर् ज्योतिष्टोमस्येति चेत्। असत्य् अपि वचने ऽर्थाद् द्वौ यजमानौ भविष्यतः, य एको न शक्ष्यति, समहायः स उपक्रंस्यते, अवश्ययष्टव्ये सति यथा शक्यते, तथा यष्टव्यम् इति बाधित्वापि कांचित् प्राप्तिं यजमानः सहायम् उपादास्यते। एवं प्रकरणे प्रतिपदौ भविष्यतः, तस्मान् नोत्क्रष्टव्य इति।


____________________________________________


### न प्रकृतेर् एकसंयोगात् ॥ MS_३,३.१९ ॥

प्रकृतिर् हि ज्योतिष्टोमः, प्रत्यक्षास् तत्र धर्मा आम्नाताः, न कुतश्चिच् चोदकेन प्राप्यन्ते। किम् अतः? यद्य् एवम्, प्रत्यक्षश्रुता न शक्या बाधितुम्। विकृतौ तु चोदकप्राप्ताः सन्त आनुमानिका बाध्येरन्न् इति, विवक्षितं हि ज्योतिष्टोमे कर्तुर् एकत्वं प्रत्यक्षश्रुतं न सामर्थ्येन बाध्यते। यत्रापि ह्य् अवश्यकर्तव्यता श्रूयते, तत्राप्य् एक एव यजमानः श्रूयते - वसन्ते वसन्ते ज्योतिषा यजेतेति। तस्माज् ज्योतिष्टोमाद् उत्क्रष्टव्य एते प्रतिपादाव् इति।
अथ कस्मात् पत्न्यभिप्रायम् एतन् न भवति? एकस्यां पत्न्यां यजमाने च, युवं हि स्थ इति, द्वयोर् बहुषु वा पत्नीष्व् एते ऽसृग्रम् इन्दव इति, यथा क्षौमे वसानाव् अग्निमादधीयाताम् इति क्षौमवसानपरं वचनम्, एवम् इहापि प्रतिपद् विधानपरम्। उच्यते - असंभवात् तत्र मुख्यस्य, लक्षणाशब्दः पुंसो [२९९][^3/319] वाचकः स्त्रियाम्, इह तु द्वियज्ञे बहुयज्ञे च संभवति न लक्षणाशब्दो भवितुम् अर्हति, बहुभ्यो यजमानेभ्य इति। यद् अप्य् एतद् द्विवचनं द्वयोर् यजमानयोर् इति, अत्रापि यः, एकशेषः, पुमान् स्त्रियेत्य् असाव् अपि लक्षणाशब्द एव। अपि च, उपास्मै गायता नर इति प्रतिपदोर् निरवकाशत्वम् एव स्यात्। तस्माद् उत्क्रष्टव्ये एते प्रतिपदाव् इति सिद्धम्।


[^3/319]: E2: 4,277; E4: 4,358; E6: 1,204

____________________________________________


### जाघनी चैकदेशत्वात् ॥ MS_३,३.२० ॥

दर्शपूर्णमासयोः श्रूयते - जाघन्या पत्नीः संयाजयन्तीति। तत्र संशयः - किम् एतद् विधानं दर्शपूर्णमासयोः, उत पशाव् इति। कथं दर्शपूर्णमाययोः? कथं च पशाव् इति। यदि जाघन्यां पत्नीसंयाजा विधीयन्ते तत उत्कर्षः, अथ पत्नीसंयाजेषु जाघनी विधीयते ततो दर्शपूर्णमासयोर् एव। किं प्राप्तम्? उत्कर्षः। कुत एतद् उत्कृष्यते? जाघन्यां पत्नीसंयाजा विधीयन्त इति। कथम्? शब्दात् पत्नीसंयाजानां विधानम्, वाक्येन जाघन्याः, शब्दश् च बलवान्, न वाक्यम्।
ननु पत्नीसंयाजा विहिता एव। सत्यं विहिताः, जाघन्याम् इदानीं पुनर् विधीयन्ते, सा तत्संबद्धा कर्तव्येत्य् उच्यते। एवं सति दर्शपूर्णमासयोः पत्नीसंयाजा विनापि जाघन्या न विगुणाः, जाघनी तु तत्र प्रतिपाद्यते। तस्माद् यत्र जाघनी प्रयोजनवती तत्र तस्याः प्रतिपत्तिः, पशौ च सा, न दर्शपूर्ण[३००][^3/320]मासयोः। एकदेशश् च जाघनी प्रतिपाद्यमाना न पशुं प्रयोक्ष्यते, तस्माद् अस्य विधानस्योत्कर्ष इति।


[^3/320]: E2: 4,280; E4: 4,364; E6: 1,205

____________________________________________


### चोदना वापूर्वत्वात् ॥ MS_३,३.२१ ॥

जाघनी वा पत्नीसंयाजानां गुणत्वेन विधीयते। कुतः? अपूर्वतात्, अप्राप्ता जाघनी पत्नीसंयाजानां गुणत्वेन। तत्र स्वशब्देन पत्नीसंयाजा विहिता जाघनीसंबन्धस् तेषाम् अविहितः, यत्र च संबन्धो विधीयते, तत्रान्यतरस्यान्यत्र विधानम्, संबन्धो नान्तरीयकः। यद् वा संबन्धस्य विधानं नान्तरीयकौ संबन्धिनौ, यत्रोभौ लक्षणत्वेन, तत्र स्वशब्देन संबन्धो विधीयते, यत्र त्व् अन्यतरो लक्षणत्वेन, तत्र एकं लक्षयित्वान्यतरो विधीयते, लक्षणत्वेन चात्र पत्नीसंयाजाः। कथम् अवगम्यते? पत्नीसंबन्धान् न सर्वो यागः, कश्चिद् एव तु लक्ष्यते यस्य पत्न्यः साधनत्वेन।
अथ कस्मान् न जाघनीं लक्षयित्वा पत्नीसंयाजा विधीयन्ते? नास्यापूर्वस्य यागस्य पत्न्यः शक्-यन्ते विधातुम्, जाघन्यां तु लक्ष्यमाणायां यागे सपत्नीके विधीयमाने वाक्यं भिद्येत। अस्ति त्व् अत्र विहितः सपत्नीको यागो य पत्नीभिर् लक्ष्यते। तस्माद् यागं लक्षयित्वा जाघनी विधीयते। यत् तु, वाक्येन जाघनीविधानं श्रुत्या यागस्येति, तद् इह यागविधानं न संभवतीत्य् उक्तम्, वाक्यभेदप्रसङ्गात्। तस्माज् जाघनीविधानम्। एवं चेद् दर्शपूर्णमासयोर् विना जाघन्या विगुणः पत्नीसंयाजयागः स्यात्, तस्माद् अनुत्कर्षम् इति।


____________________________________________


### एकदेश इति चेत् ॥ MS_३,३.२२ ॥

अथ यद् उक्तम् - एकदेशो जाघनी न पशुं प्रयोक्ष्यते, तस्माद् उत्कर्ष इति। तत् परिहर्तव्यम्।

[३०१][^3/321]


[^3/321]: E2: 4,282; E4: 4,371; E6: 1,206

____________________________________________


### न प्रकृतेर् अशास्त्रनिष्पत्तेः ॥ MS_३,३.२३ /
न प्रकृतौ दर्शपूर्णमासयोर् जाघनी शास्त्रेनोच्यते। एवं पशोर् निष्पन्नया जाघन्या पत्नीसंयाजा यष्टव्या इति। अविशिष्टा जाघनी विधीयते। सा संभवति दर्शपूर्णमासयोः क्रीत्याप्य् आनीयमाना, तस्माद् अनुत्कर्ष इति।


____________________________________________


### संतर्दनं प्रकृतौ क्रयणवद् अनर्थलोपात् स्यात् ॥ MS_३,३.२४ ॥

ज्योतिष्टोमे ऽभिषवणफलके[^3/322] प्रकृत्य श्रूयते - दीर्घसोमे संतृद्याद् धृत्या इति[^3/323]। तत्र संदेहः - किं संतर्दनं ज्योतिष्टोम एव, आहोस्विद् दीर्घकालेषु सोमेष्व् इति। उच्यते - नैतल् लुप्तार्थं प्रकृतौ, तस्मान् नोत्कृष्येतेति। आह नन्व् असंतर्दनम् अपि श्रूयते - असंतृणे[^3/324] भवत इति[^3/325]। उच्यते - क्रयणवद् विकल्पिष्यते[^3/326], यथा हिरण्येन क्रीणाति गवा क्रीणातीत्येवमादीनां विकल्पः, एवम् अत्रापि विकल्पो भविष्यति - संतर्दनम् असंतर्दनं वा भविष्यतीति।


[^3/322]: E2,4: 'dhiṣavaṇaphalake

[^3/323]: Vgl. Tait.S. 6.2.11.3

[^3/324]: E2: asaṃtṛṇye, E4: asaṃtṛṣṇe; E6: asantṛṇṇe

[^3/325]: Vgl. Tait.S. 6.2.11.3; Mait.S. 1.10.13

[^3/326]: Vgl. Tait.S. 6.1.10.1-2

____________________________________________


### उत्कर्षो वा, ग्रहणाद् विशेषस्य ॥ MS_३,३.२५ ॥

उत्कृष्यते वा संतर्दनम्, गृह्यते हि विशेषः, दीर्घसोमे [३०२][^3/327] संतृद्याद् इति। ज्योतिष्टोमम् अपेक्ष्य सत्राणि कालतो दीर्घाणि भवन्ति।


[^3/327]: E2: 4,285; E4: 4,375; E6: 1,206

____________________________________________


### कर्तृतो वा विशेषस्य तन्निमित्तत्वात् ॥ MS_३,३.२६ ॥

नोत्कृष्येत वा संतर्दनं ज्योतिष्टोमात्। एवं प्रकरणम् अनुगृहीतं भवति, दीर्घसोमशब्दश् च कर्तृतो भविष्यति, दीर्घस्य यजमानस्य सोमो दीर्घसोम इति।


____________________________________________


### क्रतुतो वार्थवादानुपपत्तेः स्यात् ॥ MS_३,३.२७ ॥

न चैतद् अस्ति - ज्योतिष्टोमे संनिवेश इति, दीर्घकाले सोमे क्रियेत, क्रतुत एव दीर्घत्वम्, न कर्तृतः। कुतः? अर्थवादानुपपत्तेः, धृत्येत्य् अर्थवादो भवति, धारणायेत्य् अर्थः, दीर्घकाले सोमे पुनः पुनर् ग्रावभिर् अभिहन्यमाने सोमाभिषवणफलकयोर् दारणशङ्कायाम्, धृत्येत्य् अर्थवाद उपपद्यते, तस्माद् उत्कर्ष इति।


____________________________________________

### संस्थाश् च कर्तृवद् धारणार्थाविशेषात् ॥ MS_३,३.२८ ॥

इदं पदोत्तरं सूत्रम्। कानि पदानि? अथ किम् अर्थं संस्थासु न निवेशः?. तथा सति प्रकरणम् अनुगृहीतं भविष्यति, दीर्घसोमशब्दश् च। दीर्घकालो ह्य् अग्निष्टोमम् अपेक्ष्योक्थ्यादिषु संस्थासु सोम इति। उच्यते - न संस्थासु दीर्घकालत्वे ऽपि सोमे ऽर्थवाद उपपद्यते, तावान् एव हि तत्र सोमो दश मुष्टीर् मिमीत इति वचनात्। तत्र धारणे न विशेषः कश्चित्, तस्माद् उत्कर्ष एव।

[३०३][^3/328]


[^3/328]: E2: 4,287; E4: 4,380; E6: 1,207

____________________________________________


### उक्थ्यादिषु वार्थस्य विद्यमानत्वात् ॥ MS_३,३.२९ ॥

न चैतद् अस्ति - उत्कर्ष इति, प्रकरणानुग्रहाद् अनुत्कर्षः, दीर्घसोमशब्दश् च दीर्घकालत्वाद् उपपद्यते, तत्राप्य् अधिको ऽग्निष्टोमात् सोमः, प्रदानानि हि विवर्धन्ते। तान्य् अविवृद्धे प्रदेये न शक्यानि विवर्धयितुम्। पूर्णे ग्रहे ग्रहशब्दो भवति, तेन न शक्यानि न्यूनानि पात्राणि ग्रहीतुम्। तस्माद् दारणाशङ्कायां धारणम् आशंसितव्यं भवति, तत्र धृत्येत्य् उपपद्यत इति।


____________________________________________


### अविशेषात् स्तुतिर् व्यर्थेति चेत् ॥ MS_३,३.३० ॥

इति चेत् पश्यसि - संस्थास्व् अप्य् अर्थवादो ऽवकल्पते प्रदेयविवृद्ध्येति, नैतद् एवम्, व्यर्थैव हि स्तुतिर् भवेत्। कुतः? सोमाविशेषात्, यावान् एवाग्निष्टोमे सोमः, तावान् एवोक्थ्यादिष्व् अपि संस्थासु, उक्थ्यादिष्व् अपि दशमुष्टिर् एव सोमो ग्रहीतव्यः। नन्व् अर्थात् प्रदेयं विवर्त्स्यतीति। दशमुष्टिः स कथं शक्येत विवर्धयितुम्? त्रिपर्वेति च पर्वसंख्यानियमान् न शक्यो बहुपर्वा ग्रहीतुम्, तस्माद् धारणाविशेषाद् अर्थवादानुपपत्तिः संस्थासु स्यात्, तस्माद् उत्कर्षः।


____________________________________________


### स्याद् अनित्यत्वात् ॥ MS_३,३.३१ ॥

नैतद् अस्ति - उत्कर्ष इति, संस्थासु स्यात्, प्रकरणानुग्रहात्। अर्थाच् च प्रदेयविवृद्ध्या दारणशङ्कायाम् अर्थवाद उपपद्यते, केन प्रकारेण प्रदेयं विवर्धिष्यत इति, विप्रकृष्टपर्वा सोमो ग्रहीष्यते। अपि च तृतीये सवन ऽशुर् एको ऽभिषूयते, तस्य प्रमाणं च नाम्नातम्। तम् अनेकपर्वाणं स्थूलपर्वाणं च ग्रहीष्यति, [३०४][^3/329] तेन प्रदेयविवृद्धिर् भविष्यति, अतो ऽर्थवादो ऽवकल्पिष्यते, तस्मात् संस्थासु निवेश इति सिद्धम्।


[^3/329]: E2: 4,289; E4: 4,384; E6: 1,208

____________________________________________


### संख्यायुक्तं क्रतोः प्रकरणात् स्यात् ॥ MS_३,३.३२ ॥

ज्योतिष्टोमे प्रवर्ग्यं प्रकृत्य समाम्नायते - न प्रथमयज्ञे प्रवृञ्ज्याद् द्वितीये तृतीये वा प्रवृञ्ज्याद् इति। तत्र संदेहः - किं ज्योतिष्टोमे सर्वेष्व् एव प्रयोगेषु न प्रवर्जितव्यम्, उत प्रथमे प्रयोगे प्रतिषेध इति। किं तावत् प्राप्तम्? ज्योतिष्टोमे प्रतिषेधः। कुतः? यज्ञसंयोगात्, प्रथमशब्देन यज्ञो ऽभिधीयते ज्योतिष्टोमः। तस्य हि प्रथमसंयोगः, एवं समाम्नायते - एष वाव प्रथमो यज्ञानां[^3/330] यज् ज्योतिष्टोमो य एतेनान्ष्ट्वाथान्येन यजेतेति। यज्ञानां प्रथम इति कृत्वा प्रथमशब्देन ज्योतिष्टोमो ऽभिधीयते, एवं च प्रकरणम् अनुगृह्यते, यदि क्रतोर् एष वादः। तस्मात् संख्यायुक्तः प्रतिषेधो ज्योतिष्टोमस्य प्रवर्ग्यं प्रतिषेधेद् इति।


[^3/330]: E2,4: yajño yajñānāṃ

____________________________________________


### नैमित्तिकं वा कर्तृसंयोगाल् लिङ्गस्य तन्निमित्तत्वा ॥ MS_३,३.३३ ॥

न चैतद् अस्ति - यज्ञस्यैष वाद इति, चतुर्ष्व् अपि वेदेषु न, प्रथमयज्ञ[^3/331] इत्येवंसंज्ञकः कश्चिद् यज्ञो ऽस्ति, भवति तु प्रथमो [३०५][^3/332] यज्ञस्य प्रयोगः, कर्तृसंयोगात्। पूर्वस्य द्वितीयादीन् अपेक्ष्य प्रथमशब्दो भवति, स प्रयोगस्योपपद्यते, न क्रतोः। प्रयोगः श्रवणाद् गम्यते, क्रतुः प्रयोगसंबद्धत्वात्, श्रुतिश् च बलीयसी न लक्षणा। तस्मात् प्रथमे प्रयोगे न प्रवर्जितव्यम् इति।
अथ यद् उक्तम् - ज्योतिष्टोमेन सामानाधिकरण्यात् तद् वचन इति, लक्सणया सामानाधिकरण्यम् इति तत् परिहृतम्। यत् तु प्रथमयज्ञ इति यज्ञशब्देन सामानाधिकरण्यम्, तद् अपि यज्ञशब्दस्य यागवचनत्वाद् अस्मत्पक्षस्याबाधकम्।


[^3/331]: E2,4: prathama

[^3/332]: E2: 4,292; E4: 4,392; E6: 1,208

____________________________________________


### पौष्णं पेषणं विकृतौ प्रतीयेताचोदनात् प्रकृतौ ॥ MS_३,३.३४ ॥

दर्शपूर्णमासयोः समामनन्ति - तस्मात् पूषा प्रपिष्टभागो ऽदन्तको हि स इति[^3/333]। तत्र संदेहः - किं पौष्णं पेषणं प्रकृतौ, उत विकृताव् इति। किं प्राप्तम्? प्रकृताव् इति। कुतः? प्रकरणात्। ननु प्रकृतौ पूषणं न कस्यचिद् धविषो देवतां समामनन्तीति। उच्यते - प्राकृतीं कांचिद् देवतां पूषशब्दो वक्ष्यति।
एवं प्राप्ते ब्रूमः - यत्र पौष्णं हविर् अस्ति, तत्र तस्य पेसणं विधात्सुं शक्यम्, न च प्रकृतौ पूषास्ति, तस्माद् उत्क्रष्टव्यं पेषणम् इति। यद् उक्तम् - कांचिद् देवतां पूषशब्दो वक्ष्यतीति, ब्रूयात्, यद्य् अन्यत्रापि मुख्यः पूषा न स्यात्। नन्व् अन्यत्र क्रियमाणे प्रकरणम् उपरुध्येत। उपरुध्यताम्, वाक्यं ह्य् अस्योपरोधकम्। अथवा नैवात्र संदेहः, एवम् एव प्राप्तम् उच्यते - पौष्णं पेषणं विकृतौ न प्रकृताव् इति, नास्ति पुष्णः[^3/334] प्रकृतौ [३०६][^3/335] चोदनेति। किम् अर्थं प्राप्तम् उच्यते? उत्तरत्र कथा वर्तिष्यते।


[^3/333]: Vgl. Tait.S. 2.6.8.5

[^3/334]: E2,4,6: pūṣṇaḥ

[^3/335]: E2: 4,296; E4: 4,406; E6: 1,209

____________________________________________


### तत्सर्वार्थम् अविशेषात् ॥ MS_३,३.३५ ॥

पौष्णं पेषणं प्रकृतौ श्रूयमाणं विकृताव् इत्य् उक्तम्। तत्र संदेहः - किं चरौ, पशौ, पुरोडाशे च, उत चराव् एवेति। किं तावत् प्राप्तम्? तत् सर्वत्र स्याच् चरौ पशौ पुरोडाशे च। कुतः? अविशेषात्, न कश्चिद् विशेष आध्हीयते, तस्मात् सर्वत्रेति।


____________________________________________


### चरौ वा, अर्थोक्तं पुरोडाशे ऽर्थविप्रतिषेधात् पशौ न स्यात् ॥ MS_३,३.३६ ॥

चरौ पौष्णं पेषणं विनियुज्येत। पुरोडाशे तावत् पेषणम् अर्थाद् एव प्राप्नोति, नैवाम् यथा पुरोडाशो भवति, तद् अर्थं तावन् न वचनम्। पशौ च न स्यात्, हृदयादिषु पिष्यमाणेषु तेषाम् आकारविनाशः स्यात्। तत्र को दोषः? हृदयस्याग्रे ऽवद्यतीति[^3/336] न हृदयाद् अवदायिष्यते, तथान्यद् अप्य् अवदानं न यथाश्रुताद् अवदास्यते।
ननु शक्यते पिष्टेभ्यो ऽपि हृदयादिभ्यो ऽवदातुम्। नेति ब्रूमः, आकारा हृदयादयः, न मांसानि, उक्तम् एतद् आकृतिः शब्दार्थ इति[^3/337]। यद्य् अपि पुनस् तदाकृतिकः क्रियते, तथाप्य् अस्योत्सादनप्रदेशं प्रति मुह्येयुः, तस्माच् चरौ पौष्णं पेषणं भविष्यतीत्य् एवम् अर्थं वचनम्।


[^3/336]: Tait.S. 6.3.10.4

[^3/337]: MS 1.3.33

____________________________________________


### चराव् अपीति चेत् ॥ MS_३,३.३७ ॥

इति चेत् पश्यति भवान् - अर्थविप्रतिषेधान् न पश्वर्थम् [३०७][^3/338] इति। ननु चराव् अप्य् अर्थविप्रतिषेधः, विशदसिद्ध ओदने चरुशब्दम् उपचरन्ति, पिष्यमाणो हि पिष्टकं यवागूर्वा स्यात् खलिर् वा।


[^3/338]: E2: 4,298; E4: 4,411; E6: 1,210

____________________________________________


### न पक्तिनामत्वात् ॥ MS_३,३.३८ ॥

अत्रोच्यते - सत्यं विशदसिद्ध ओदने चरुशब्दः प्रयुज्यते, विशदसिद्धश् चरुर् दीयत इति, न त्व् अस्य विशदसिद्धिर् निमित्तम्। यदि विशदसिद्धिर् निमित्तं स्यात्, न पिष्टसिद्धे प्रयुज्येत। तत्रापि हि प्रयुज्यते, पिष्टकचरुः साध्यत इति, अतो ऽन्यद् एतयोः सामान्यम्, तन् निमित्तम्, तद् एतद् उच्यते - न पक्तिनामत्वाद् इति, न चरौ विप्रतिषेधः। कथम्? पक्तिनामत्वात्, पक्तिनामैतत्, चरुर् इति। अनवस्रावितान्तरुष्मपाकेनाभिनिर्वर्त्यस्य भवति चरुशब्दो वाचकः। तेन पिष्ट ओदने विशदौदने च प्रयोक्तारो भवन्ति, चरुर् इति। पक्षोक्तम् एव प्रयोजनम्, पूर्वपक्षे पशाव् अपि पेषणं, सिद्धान्ते चाराव् एव।


____________________________________________


### एकस्मिन्न् एकसंयोगात् ॥ MS_३,३.३९ ॥

पौष्णं पेषणं विकृतौ भवति चराव् एवेत्य् उक्तम्। अथेदानीं संदिह्यते - किम् एकदेवत्ये पौष्ण एतद् भवति, उत द्विदेवत्ये ऽपीति। किं द्विदेवत्य उदाहरणम्? राजसूय उत्तरे त्रिसंयुक्ते सौमापौष्णे एकादशकपाले ऐन्द्रापौष्णश् चरुः श्यावो दक्षिणेति, तत्रैन्द्रापौष्ण उदाहरणम्। किं प्राप्तम्? एकदेवत्यस्यैव पेषणम् इति। कुतः? केवलसंयोगात्, यथा चतुर्धाकरणे।

[३०८][^3/339]


[^3/339]: E2: 4,300; E4: 4,415; E6: 1,210

____________________________________________


### धर्मविप्रतिषेधाच् च ॥ MS_३,३.४० ॥

द्विदेवत्ये विप्रतिषिध्येत धर्मः, पूष्णः पेषणम्, नेतरस्य, तत्र यदि पूष्णो भागः पिष्येत, अपिष्ट इतरस्य स्यात्। तत्र विषमः पाको भवेत्, पाकनिमित्तश् च चरुशब्दः स विप्रतिषिध्येत। अथाविरोधं मन्यमाना अपरस्यापि भागं पिंष्युः। भागसंमोहः स्यात्। तत्र को दोषः? अन्यस्य भागो ऽन्यस्य्मा अवदीयेत। तथायथाश्रुतं क्रियेत, तस्माद् अप्य् एकदेवत्ये पेषणम् इति।


____________________________________________


### अपि वा सद्वितीये स्याद् देवतानिमित्तत्वात् ॥ MS_३,३.४१ ॥

देवतानिमित्तम् एतत् पेषणं श्रूयते - पूषा प्रपिष्टभागः कर्तव्य इति, स च द्विदेवत्ये ऽपि भागे पिष्यमाणे प्रपिष्टभागः कृतो भवति, न यथा चतुर्धाकरणे, तत्र हि तद् धितो निरपेक्षस्य भवति, न सद्वितीयस्य, इन्द्रपीत इति समासो ऽपि निरपेक्षस्य, न सद्वितीयस्य। इह तु प्रपिष्टशब्दस्य भागशब्देन सहान्यपदार्थो बहुव्रीहिः समासः, एषो ऽपि समर्थयोर् एव, न त्व् अत्र द्विदेवत्ये कश्चिद् एवंजातीयको दोषः। तस्माद् एकदेवत्ये द्विदेवत्ये ऽपि वा चराव् अस्य भागः पेष्टव्य एव।


____________________________________________


### लिङ्गदर्शनाच् च ॥ MS_३,३.४२ ॥

लिङ्गम् अप्य् एवं भवति - तस्मात् पूषा प्रपिष्टभागो ऽदन्तको हीति[^3/340], देवतानिमित्तं पेषणम् इति स्तुतिर् दर्शयति। तथा सौमापौष्णं चरुं निर्वपेन् नेमपिष्टं पशुकाम इति[^3/341] नेमपिष्टतां दर्शयति। तथार्धं पिष्टम् अर्धम् अपिष्टं भवति द्विदेवत्यत्वायेति देवतानिमित्तम् एव पेषणं दर्शयति।

[३०९][^3/342]


[^3/340]: Tait.S. 2.6.8.5

[^3/341]: Mait.S. 2.1.5

[^3/342]: E2: 4,303; E4: 4,423; E6: 1,211

____________________________________________


### वचनात् सर्वपेषणं तं प्रति शास्त्रवत्त्वाद् अर्थाभावाद् द्विचराव्[^3/343] अपेषणं भवति ॥ MS_३,३.४३ ॥

इदं पदोत्तरं सूत्रम्, नेमपिष्टं भवतीति कस्माद् एतन् न वचनम् इति, उच्यते, यदि वचनम् एतद् भवेत् सौमापौष्णमात्रम् अनूद्य सर्वत्र पेषणं विदध्याच् चरौ पशौ पुरोडाशे च, तत्र सोमापौष्णस्य[^3/344] चरुसंबन्धे नेमपिष्टसंबन्धे चोभयस्मिन् विधीयमाने वाक्यम् भिद्येत। तस्माद् यो यः सौमापौष्णस् तत्र तत्र नेमपिष्टता, तं प्रति सौमापौष्णमात्रं प्रति[^3/345] शास्त्रवत्त्वम् अर्धपेषणस्य, पुरोडाशे ऽर्थात् सर्वपेषणे प्राप्ते ऽर्थाभावाच् च पशौ चरौ वापेषणे प्राप्ते वचनम् इदं भवेत्। तत्र चरुशब्दो न विवक्षितस्वार्थः स्यात्, प्रदर्शनार्थः कल्प्येत, पेषणानुवादपक्षे पुनर् नैष विरोधो भवति, तस्माद् भवत्य् एव लिङ्गम्। नन्व् अङ्गनाशभयात् पशोर् अपेषणम्। नेति ब्रूमः - अर्धपेषणे नाङ्गनाशो ऽपिष्टाद् अवदास्यते, पेषणं चादृष्टार्थम्।


[^3/343]: E2,4: dhi carāv

[^3/344]: E2,4,6: saumāpauṣṇasya

[^3/345]: E1 gibt saumāpauṣṇamātraṃ prati in Klammern

____________________________________________


### एकस्मिन् वार्थधर्मत्वाद् ऐन्द्राग्नवद् उभयोर् न स्याद् अचोदितत्वात् ॥ MS_३,३.४४ ॥

एकदेवत्ये वा पौष्णं पेषणं भवितुम् अर्हति, नैन्द्रापौष्णे। कुतः? नैष देवताधर्मो विधीयते, पूष्णो भागः पिष्ट उपयोक्तव्य इति। कस्य तर्हि? अर्थस्य धर्मः। कः पुनर् अर्थः? यागः। कथम् अवगम्यते? न देवताधर्म इति। उच्यते - न हि तस्या भागो ऽस्ति।
ननु यद् देवतायै दीयते, तत् तस्या भागो भवति। उच्यते - एतद् धि देवताम् उद्दिश्य त्यज्यते, न च त्यागमात्रेण देवतास्वत्वं भवति। परिग्रहणेन हि स्वस्वामिसंबन्ध आपद्यते, न च परिगृहीतं देवतयेति किंचन प्रमाणम् अस्ति। यश्[^3/346] च यं भजते, स [३१०][^3/347] तस्य भागः, न च हविर् देवता भजते, तस्मान् नास्ति पूष्णो भागः।
अथापि कथंचिद् भवेद् भागः, तथापि न देवताया धर्मः पेषणं भवितुम् अर्हति, निष्प्रयोजनो हि तथा स्याद् अयागधर्मत्वात्। कथं तर्हि प्रकरणान्तरे समाम्नातो यागधर्मो भविष्यतीति। उच्यते, वाक्यसंयोगात्। ननु च देवतयैष संयोगः श्रूयते न यागेनेति। उच्यते - भागाभावाद् अनर्थकत्वाच् च न देवतासंयोग इत्य् उक्तम्।
तथापि तु यथा यागसंबन्धो भवति, तथा वक्तव्यम्। तद् उच्यते - अयम् अत्र पूष्णो भागो यः पूषणम् उद्दिश्य त्यज्यते, यस्य द्रव्यस्य त्यागे पूषा देवता, न चैन्द्रापौष्णे भवति पूषा देवता, न स चरुः पूष्णः स्वत्वेन संबध्यते। तस्माद् ऐन्द्रापौष्णे न कश्चिद् अस्ति पूष्णश् चरुणा संबन्धः, केवले तु पूषणि देवताभूते तस्मै संकल्पितो भागो भवति। कथम्? यम् उद्दिश्य संकल्पो भवति स तस्य भाग इति प्रसिद्धिर् एषा, तेन यद्य् अपि पूषा स्वेनोच्चारणेनेन्द्रापूष्णोर् उपकारकम् उच्चारणं कुर्वन्न् उपकारको भवेत्, तथापि न तस्य द्विदेवत्यो भाग इत्य् उच्यते, असंकल्पनात्। केवले पूषणि देवतायां चरोः पेषणं क्रियते, नैन्द्रापौष्णेषु द्विदेवत्येष्व् इति।


[^3/346]: E2,4,6: yac

[^3/347]: E2: 4,305; E4: 4,428; E6: 1,212

____________________________________________


### हेतुमात्रम् अदन्तत्वम् ॥ MS_३,३.४५ ॥

यद् उक्तम् - अदन्तको हीति[^3/348] देवताधर्मं दर्शयतीति। अर्थवाद एष इतरस्मिन्न् अपि पक्ष उपपद्यते।


[^3/348]: Ebenda

____________________________________________


### वचनं परम् ॥ MS_३,३.४६ ॥

अथापरं यत् कारणम् उक्तम् - नेमपिष्टम् इति[^3/349] द्विदेवत्ये पेषणं दर्शयति, अर्धपिष्टं[^3/350] भवत्य् अर्धम् अपिष्टं द्विदेवत्यत्वायेति [३११][^3/351] देवताधर्मं दर्शयतीति। अत्रोच्यते - एवं सति वचनम् इदम् अप्राप्ते भवतीति। नन्व् अनेकार्थविधिधानम् एकं वाक्यं प्राप्नोति। उच्यते - सति पक्षान्तरे ऽनेकार्थविधिः पक्षान्तराश्रयणेन परिह्रियते। असति पुनः पक्षान्तरे उच्चारणानर्थक्यप्रसङ्गपरिजिहीर्षयानेकार्थं वाक्यम् अभ्युपगन्तव्यं भवति। तस्मान् न द्विदेवत्ये पेषणम् इति सिद्धम्।


[३१२][^3/352]


[^3/349]: Ebenda

[^3/350]: E2,4: ardhaṃ piṣṭaṃ

[^3/351]: E2: 4,307; E4: 4,433; E6: 1,212

[^3/352]: E2: 4,307; E4: 4,435; E6: 1,213

____________________________________________


## ३,४

### निवीतम् इति मनुष्यधर्मः शब्दस्य तत्प्रधानत्वात् ॥ MS_३,४.१ ॥

दर्शपूर्णमासयोर् आम्नातम् - निवीतं मनुष्याणां प्राचीनावीतं पितॄणाम् उपवीतं देवानाम् उपव्ययते देवलक्ष्मम् एव तत् कुरुत इति[^3/353]। निवीतं मनुष्याणाम् इत्य् अत्र संदेहः - किम् अयं विधिर् उतार्थवाद इति। यदा विधिः, तदा किम् अयं पुरुषधर्म उत कर्मधर्मः? अथ यत् प्रकरणे मनुष्याणाम्, तत्र विधिः, उत मनुष्यप्रधाने कर्मणि निविशत इति।
किं प्राप्तम्? विधिर् मनुष्यधर्मश् चेति, यदि विधिर् एवम् अपूर्वम् अर्थं विदधद् अर्थवान् भवति, इतरथार्थवादमात्रम् अनर्थकम्। विधिश् चेत् पुरुषधर्मो निवीतं मनुष्याणाम् इति पुरुषप्रधानो निर्देशः। कथम् अवगम्यते? नात्र मनुष्या विधीयन्ते, मनुष्याणां निवीतं विधीयते, न चाविहितम् अङ्गं भवति। यदि मनुष्या अपि विधीयेरन् वाक्यं भिद्येत। तस्मान् निवीतं मनुष्याणाम् उपकारकम्।
ननु प्रकरणाद् दर्शपूर्णमासयोर् उपकारकम्। प्रकरणाद् धि वाक्यं बलवत्तरम्। अपि च गुणभूतेषु मनुष्येषु कारकसंबन्धस्य विवक्षितत्वात् तृतीया भवेत्, षष्ठी त्व् एषा संबन्धलक्षणा, तत्र गुणभूतेषु मनुष्येषु मनुष्यग्रहणं नैव कर्तव्यं स्यात्। मनुष्यैर् एव तत् क्रियमाणं क्रियेत, मनुष्यप्रधानपक्षे तु कर्तव्यम्।

[३१३][^3/354]


[^3/353]: Tait.S. 2.5.11.1

[^3/354]: E2: 4,309; E4: 4,438; E6: 1,213

____________________________________________


### अपदेशो वा, अर्थस्य विद्यमानत्वात् ॥ MS_३,४.२ ॥

अपदेश इति ज्ञायमानस्य वचनम्। स एष न विधिः। अनुवाद एषः। कुतः? अर्थस्य विद्यमानत्वात्। प्राप्त एवार्थः, यन् निवीतं मनुष्याणाम्, निवीतं हि मनुष्याः प्रायशः स्वार्थं कुर्वन्ति, तस्माद् अनुवादः।


____________________________________________


### विधिस् त्व् अपूर्वत्वात्[^3/355] स्यात् ॥ MS_३,४.३ ॥

विधिर् एव भवेत्, तथा प्रयोजनवान्, इतरथा वादमात्रम् अनर्थकम्, पूर्ववान् अनुवादो भवति, अयं त्व् अपूर्वः, यन् नियमेन निव्यातव्यम् इति।


[^3/355]: E2,4: apūrvavattvāt

____________________________________________


### स प्रायात् कर्मधर्मः स्यात् ॥ MS_३,४.४ ॥

यद् उक्तम् - विधिर् इति, एतद् गृह्यते। यत् तु मनुष्यधर्म इति, तन् नानुमतम्। क्रतुधर्मो[^3/356] ऽयं प्रकरणात्, प्रकृत्यैव[^3/357] हि कर्मप्रायेषु धर्मेषूच्यमानेष्व् एतद् अभिधीयते, तस्मात् कर्मधर्मः।


[^3/356]: E2: kṛtadharmo

[^3/357]: E2: prakṛtyaivaṃ

____________________________________________


### वाक्यशेषत्वात् ॥ MS_३,४.५ ॥

निवीतं मनुष्याणाम् इत्य् अस्य वाक्यशेषः समाख्या, आध्वर्यवम् इति[^3/358]। यदि दर्शपूर्णमासयोः शेषः, ततो ऽध्वर्युणा कर्तव्यम्। तत्र समाख्यानुगृहीष्यते[^3/359]।


[^3/358]: E2: ādhvaryavati

[^3/359]: E2,4,6: samākhyānugrahīṣyate

____________________________________________


### तत्प्रकरणे, यत् तत्संयुक्तम् अविप्रतिषेधात् ॥ MS_३,४.६ ॥

उच्यते - प्रकरणात् समाख्यानाच् च कर्मधर्मो विज्ञायते, [३१४][^3/360] वाक्यान् मनुष्यधर्मः, तस्माद् उत्कर्षम् अर्हति। नेति ब्रूमः, प्रकरण एवाभिनिविशमानस्य मनुष्यप्रधानतावकल्पिष्यते। कथम्? यद् दर्शपूर्णमासयोर् मनुष्यप्रधानम्, तत्र निवेक्ष्यते ऽन्वाहार्यकर्मणि, प्रकरणं चैवम् अनुग्रहीष्यते, वाक्यं च।


[^3/360]: E2: 4,310; E4: 4,441; E6: 1,214

____________________________________________


### तत्प्रधाने वा तुल्यवत् प्रसंख्यानाद् इतरस्य तदर्थत्वात् ॥ MS_३,४.७ ॥

नैतद् अस्ति - प्रकरणे निवेश इति, मनुष्यप्रधाने कर्मणि निवीतं स्याद् आतिथ्ये। कुतः? तुल्यवत् प्रसंख्यानात्, तुल्यानि चैतानि प्रसंख्यायन्ते। यत् तावत्, उपवीतं देवानाम् उपव्ययत इति, तत् प्रकृतयोर् दर्शपूर्णमासयोर् उपवीतं विदधाति। यत् प्राचीनावीतं पिटॄणाम् इति, तत् पितृप्रधाने कर्मणि प्राचीनावीतं विदधाति। यद् अप्य् एतत्, निवीतं मनुष्याणाम् इति, तद् अप्य् आतिथ्ये निरपेक्षं विदधाति। कथं गम्यते? मनुष्यप्रधाने विदधातीति। मनुष्याणाम् इति षष्ठ्यन्तेन संबन्धात्। मनुष्याणाम् एव प्राप्नोति, न मनुष्यप्रधाने। उच्यते - मनुष्याणां कल्प्यमाने फलं कल्पनीयम्, मनुष्यप्रधाने पुनः षष्ठी भविष्यति, संबन्धश् चैवम् अवकल्पिष्यते, फलं चैवं न कल्पनीयम्। तद् उक्तम् - समेषु वाक्यभेदः स्याद् इति[^3/361]।
ननु[^3/362] मनुष्यप्रधानेन सहैकवाक्यतां प्राप्तम्, पुनः प्रकृताभ्यां दर्शपूर्णमासाभ्याम् एकवाक्यतां यास्यति। न हि द्वौ संबन्धाव् एकस्मिन् वाक्ये विधीयेते, भिद्येत हि तथा वाक्यम्। इतरस्य मनुष्यग्रहणस्य निवीतसंबन्धार्थत्वात्, तेनैव सहैकवाक्यता भविष्यति प्रत्यक्षेण शब्देन, तद् एकवाक्यतया चार्थवत्त्वे सति न प्रकृतेनैकवाक्यतावकल्प्यते। तस्मात् प्रकरणं बाधित्वातिथ्ये निवेक्ष्यत इति।

[३१५][^3/363]


[^3/361]: MS 2.1.47

[^3/362]: E2,4: na tu

[^3/363]: E2: 4,312; E4: 4,444; E6: 1,215

____________________________________________


### अर्थवादो वा प्रकरणात् ॥ MS_३,४.८ ॥

नैतद् अस्ति - विधिः स च मनुष्यप्रधाने कर्मणीति। मनुष्याणाम् इति मनुष्यसंबन्धो ऽत्र श्रूयते, न मनुष्यप्रधानेन कर्मणा संबन्धः। मनुष्यप्राधान्ये च सति फलं कल्पनीयम्। आतिथ्यकर्मणा त्व् अनिर्दिष्टेनाप्रकृतेनानुमेयेन संबध्येत। तत्र को दोषः? प्रकरणाद् उत्कृष्येत संभवंस् तत्र। कथं संभव इति चेत्। अर्थवाद एषः स प्रकृतं स्तुवन् प्रकरणे संभविष्यति, विधिः सन्न् उत्कृष्येत। तस्मान् न विधिर् मनुष्यप्रधाने कर्मणीति।


____________________________________________


### विधिना चैकवाक्यत्वात् ॥ MS_३,४.९ ॥

इतश् च न विधिः, कुतः? विधिनैकवाक्यत्वात् - उपव्ययते देवलक्ष्मम् एव तत् कुरुते इत्य् एष विधिः, अनेनास्य सहैकवाक्यता भवति। यदीतरो ऽपि विधिः स्यात्, वाक्यं भिद्येत, न हि विधेश् च[^3/364] विधेश् चैकवाक्यता भवति, वचनव्यक्तिभेदात्। तत्रैकवाक्यतारूपं बाध्येत। किम् एकवाक्यतारूपम्? निवीतं मनुष्याणाम् इति प्राप्तानुवादः। प्राप्तस्य किम् अर्थेन पुनर् वचनम्? उपवीतस्तुत्यर्थेन। कथम् उपवीतस्तुतिः? निवीतम् अयोग्यं देवकर्मणि दर्शपूर्णमाससंज्ञके, मनुष्याणां हि तत्। तथा प्राचीनावीतं पितॄणाम्, न देवकर्मणि। उपवीतं तु तत्र योग्यम्, तस्माद् उपव्यातव्यम् इति। यथा, यादृशो ऽस्य वेशः[^3/365], तादृशो नटानाम्, यादृशो देवदत्तस्य तादृशो ब्राह्मणानाम् इति देवदत्तवेशप्रशंसार्थम्[^3/366] इतरवेशसंकीर्तनम्[^3/367]। एवम् इहाप्य् उपव्यानस्तुत्यर्थेन निवीतसंकीर्तनम्। नास्त्य् अत्र विधायकः शब्दः - निवीतं मनुष्याणां कर्तव्यम् इति। आतिथ्यप्रयोगवचनम्, तस्य कर्तव्यताविधायकम् इति चेत्। नैतद् एवम्, [३१६][^3/368] स्तुत्यर्थेनार्थवत्त्वे सति न शक्यं कल्पयितुम्, परोक्षं हि तद् आनर्थक्यपरिजिहीर्षया कल्प्येत। परिहृते त्व् आनर्थक्य इह पुनर् न किंचित् कल्पनीयम्, तस्माद् अर्थवादः। एवं च वाक्येनाविरुद्धं प्रकरणम् अर्थवद् भवति।

अ। उपवीतं लिङ्गदर्शनात् सर्वधर्मः स्यात्//

ब्। न वा प्रकरणात् तस्य दर्शनम्//

च्। विधिर् वा स्याद् अपूर्वत्वात्//

द्। उदक्त्वं चापूर्वत्वात्//

ए। सतो वा लिङ्गदर्शनम्//

f. विधिस् तु धारणे ऽपूर्वर्त्वात्//[^3/369]


[^3/364]: E2,4 om. ca, E6 om. vidheś ca

[^3/365]: E2,4: veṣaḥ

[^3/366]: E2,4: devadattaveṣapraśaṃsārtham

[^3/367]: E2,4: itaraveṣasaṃkīrtanam

[^3/368]: E2: 4,314; E4: 4,446; E6: 1,215

[^3/369]: Zu diesen 6 im Bhāṣya nicht kommentierten Sūtrāṇi vgl. G.Jha, Ü., Bd.1, S.494

____________________________________________


### दिग्विभागश् च तद्वत् संबन्धस्यार्थहेतुत्वात् ॥ MS_३,४.१० ॥

ज्योतिष्टोमं प्रकृत्य श्रूयते - प्राचीं देवा अभजन्त दक्षिणां पितरः प्रतीचीं मनुष्या उदीचीम् असुरा इति[^3/370]। अपरेषाम्, उदीचीं रुद्रा इति[^3/371]। तत्र संदेहः - किं विधिर् उतार्थवादः? [३१७][^3/372] विधिः सन् किं मनुष्यधर्मः, उत कर्मधर्मः? अथ वा प्रकरणे मनुष्यप्रधाने कर्मणि निवेशः? किं वातिथ्य इति।
किं तावत् प्राप्तम्? दिग्विभागश् च तद्वत्, संबन्धस्यार्थहेतुत्वात्। य एष दिग्विभागः, स निवीतवद् विचार्यः। यो निवीते पूर्वपक्षः, स इह पूर्वपक्षः, यो मध्यमः, स मध्यमः, यः सिद्धान्तः, स सिद्धान्तः। अर्थवत्त्वाद् विधिर् मनुष्यसंबन्धान् मनुष्यधर्म इति पूर्वपक्षः। प्रत्यङ्मुखा उदङ्मुखा वा पृष्ठत आदित्यं प्रांशु[^3/373] पदार्थान् अनुतिष्ठन्ति मनुष्या इत्य् अनुवादः। विधिर् एव प्रकरणानुग्रहाच् च ज्योतिष्टोमधर्मः, वाक्यप्रकरणानुग्रहाय ज्योतिष्टोमे मनुष्यप्रधाने दक्षिणाव्यापारे निवेश इत्य् अपरः पक्षः। भिन्नत्वाद् वाक्यानाम् आतिथ्ये निवेश इत्य् अपरं मतम्। अर्थवादो ऽयं प्रकरणानुग्रहाय, प्राचीनवंशं करोतीत्य् अनेन विधिनैकवाक्यत्वस्य प्रत्यक्षसिद्धत्वाद् इति सिद्धान्तः।


[^3/370]: Tait.S. 6.1.1.1

[^3/371]: E1 gibt apareṣām, udīcīṃ rudrā iti in Klammern

[^3/372]: E2: 4,319; E4: 4,451; E6: 1,216

[^3/373]: E2,4: prāśu

____________________________________________


### परुषि दितपूर्णघृतविदग्धं च तद्वत् ॥ MS_३,४.११ ॥

दर्शपूर्णमासयोर् आम्नातम् - यत् पुरुषि दितं तद् देवानाम्, यद् अन्तरा, तन् मनुष्याणाम्, यत् समूलम्, तत् पितॄणाम् इति[^3/374]। तथा - यो विदग्धः, स नैरृतः। यो ऽशृतः, स रौद्रः, य शृतः, स सदेवत्यः[^3/375]। तस्माद् अविदहता श्रपयितव्यं सदेवत्याय इति[^3/376]। ज्योतिष्टोमे श्रूयते - यत् पूर्णम्, तन् मनुष्याणाम् उपरि, अधो देवानाम् अधः पितॄणाम् इति[^3/377]। तथा - घृतं [३१८][^3/378] देवानां मस्तु पितॄणां निष्पक्वं मनुष्याणाम् इति[^3/379]। तत्र मनुष्यसंबद्धेषु, रौद्रे च संदेहः - किं मनुष्याणां धर्मा विधयः, उत कर्मधर्मा अनूवादाः? अथ यत् प्रकरणं[^3/380] मनुष्यप्रधानम्, रौद्रं च तत्र निविशेरन्, उतातिथ्ये, उतार्थवाद इति।
किं तावत् प्राप्तम्? एतान्य् अपि तद्वत्, यो निवीते पूर्वः पक्षः स एतेषां पूर्वः पक्षः, यो मध्यमः स मध्यमः, यः सिद्धान्तः स एव सिद्धान्तः। अर्थवत्त्वान् मनुष्यसंबन्धाच् च विधयो मनुष्यधर्माश् चेति पूर्वः पक्षः। उपरि मूले चानियमाल् लाघवम्, अशृतं रोगत्वाद् रौद्रम्, पूर्णे ऽपि श्लक्ष्णत्वाल् लाघवम्। एवं घृतं[^3/381] शिरसि निहितं मनुष्याणां सुखकरम् एव, अर्थप्राप्तत्वाद् अनुवाद इत्य् उत्तरः पक्षः। विधिः, कर्मधर्मप्रायात् समाख्यानाच् च कर्मधर्म इति पक्षः। अन्वाहार्ये दक्षिणासु चेति वाक्यप्रकरणानुग्रहात् पक्षः। आतिथ्य इति वाक्यभेदप्रसङ्गात्। अर्थवाद इति, प्रकरणाद् विधिनैकवाक्यत्वाद् इति। पर्व प्रतिलुनाति[^3/382], उपरि विलाद् गृह्णाति, नवनीतेनाभ्यङ्क्ते, अविदहता श्रपयितव्यम्[^3/383] इत्य् एभिः सहैषाम् एकवाक्यभावः। तस्माद् एते न विधयो ऽर्थवादा इति।


[^3/374]: Tait.S. 1.6.8.6

[^3/375]: E2,4: devatyaḥ

[^3/376]: Tait.S. 2.6.3.4

[^3/377]: Tait.S. 1.6.8.4

[^3/378]: E2: 4,320; E4: 4,452; E6: 1,216

[^3/379]: Tait.S. 6.1.1.4

[^3/380]: E2,4: prakaraṇe

[^3/381]: E2,4: evam āyutaṃ

[^3/382]: Tait.S. 6.1.1.5

[^3/383]: Tait.S. 2.6.3.4

____________________________________________


### अकर्म क्रतुसंयुक्तं संयोगान् नित्यानुवादः स्यात् ॥ MS_३,३.१२ ॥

दर्शपूर्णमासयोर् आम्नायते - नानृतं वदेद् इति[^3/384]। तत्र संदेहः - किम् अयं प्रतिषेधो दार्शपौर्णमासिकस्य पदार्थस्य [३१९][^3/385] प्रकरण एव निवेशः। अथ प्रायेण प्राप्तस्य कर्मणः पुरुषं प्रति प्रतिषेधः पुरुषधर्मो ऽयम् इति। किं प्राप्तम्? पुरुषधर्मः स्यात्, पुरुषस्यायम् उपदिश्यते, न दर्शपूर्णमासयोः। कुतः? पुरुषप्रयत्नस्य श्रवणात्, वदेद् इति वदनम् अनुतिष्ठेद् इति श्रुत्या गम्यते, तस्य पुरुषसंबन्धः श्रुत्यैव, कर्मसंबन्धः प्रकरणात्। श्रुतिश् च प्रकरणाद् बलीयसी। इतरथा वदनं भवतीत्य् एतावत्य् अर्थे वदनम् अनुतिष्ठेद् इत्य् अविवक्षितस्वार्थः परार्थो विध्यर्थो भवेत्। पुरुषस्योपदेशे पुनर् विवक्षितस्वार्थ एव शब्दः। तस्मात् पुरुषस्योपदेशः। यस्य चोपदेशः, तस्यायं प्रतिषेधः। स चायम् अर्थ उपनयनकाल एव पुरुषस्य प्रतिषिद्धः, तेन संयोगेनायं नित्यानुवादः।
नन्व् एषा श्रुतिस् तस्याः स्मृतेर् मूलम्। नैषा तस्या मूलं भवितुम् अर्हति। यदीयं तन्मूलिका भवेत्, दर्शपूर्णमासयोर् इति स्मर्येत, उपनयनकाल एव चास्योपदेष्टारो भवन्ति। अपि च पुरुषधर्म इत्य् उपदिशन्ति, तस्मान् नैषा स्मृतिर् अतः श्रुतेर् इति।


[^3/384]: Tait.S. 2.5.5.6

[^3/385]: E2: 4,322; E4: 4,460; E6: 1,217

____________________________________________


### विधिर् वा संयोगान्तरात् ॥ MS_३,४.१३ ॥

विधिर् वायं दर्शपूर्णमासयोर् नानृतं वदेद् इति, नानुवादः। कुतः? संयोगान्तरात्। नियमानुष्ठानेन पुरुषस्य संबन्धः स्मर्यते, पदार्थप्रतिषेधेनेह संयोगः पुरुषस्य। कथम् अन्यच् छ्रूयमाणम् अन्यस्यानुवादो भविष्यति, तस्माद् विधिः प्रतिषेधस्यायम्। आह गृह्णाम[^3/386] एतत्, विधिर् इति। पुरुषधर्म इति तु गृह्णामः[^3/387] पुरुषप्रयत्नस्य श्रुतत्वात्। अत्र ब्रूमः - सर्वेष्व् आख्यातेषु क्रियानुष्ठानं श्रूयते न कारकं किंचित्। कथम् एतद् गम्यते? प्रत्ययात्, यतः क्रियाम् अनुष्ठेयां प्रतीमः।
ननु कर्तारम् अपि प्रतियन्ति। सत्यं प्रतियन्ति, न तु शब्दात्। कुतस् तर्हि? अर्थात्, यदा क्रियानुष्ठातव्या विधीयते, [३२०][^3/388] तदार्थात् कारकव्यापारो गम्यते, यश् चार्थाद् गम्यते। न स श्रौतः, यश् च न श्रौतो न स वाक्याद् गम्यते। कथम् असौ प्रकरणं बाधिष्यते।
आह - प्रकृतिप्रत्ययौ प्रत्ययार्थं सह ब्रूत इत्य् आचार्योपदेशात् कर्ता शब्दार्थः कर्म चेत्य् अवगम्यते, कर्तरि शप्[^3/389], कर्मणि यग्[^3/390] इति प्रत्ययार्थं कर्तारं कर्म च समामनन्त्य् आचार्याः, तस्माच् छब्दार्थः कर्ता कर्म चेति।
उच्यते - नाचार्यवचनात् सूत्रकारवचनाद् वा शब्दार्थो भवति, प्रत्ययाद् असौ गम्यते। अनुष्ठेया च क्रिया प्रतीता सती कारकाणि प्रत्याययतीत्य् अवगतम् एतत्। अपि च, नैव कर्ता प्रत्ययार्थः कर्म वेत्य् आचार्या आहुः। ननु कर्तरि कर्मणि च लकारः श्रूयते। नासौ कर्तरि कर्मणि वा श्रूयते किं त्व् एकस्मिन्, एकवचनम्, द्वयोर् द्विवचनं बहुषु बहुवचनम् इति तत्रापरं वचनम्। तत्रैवम् अभिसंबन्धः क्रियते - एकस्मिन् कर्तरि द्वयोः कर्त्रोर् बहुषु कर्तृष्व् इति। एवं कर्मण्य् एकत्वादिसंबन्धः। तत्र नैवं भवति - कर्तरि भवत्य् एकस्मिंश् चेति। कथं तर्हि? कर्तर्य् एकस्मिन्न् एकवचनम्, कर्तुर् एकत्व इत्य् अर्थः। एवं द्वित्वे बहुत्वे कर्मणि च। एवं वर्ण्यमाने लौकिकन्यायानुगतः सूत्रार्थो वर्णितो भवति। सूत्राक्षराणि च न्यायानुगतानि भवन्ति। आगमो ऽपि चायम् एव, यदैकत्वादयो विभक्त्यर्थाः, तदा कर्मादयो विशेषणत्वेनेति।
नन्व् एतद् अप्य् अस्ति यदा कर्मादयो विभक्त्यर्थाः, तदैकत्वादयो विशेषणत्वेनेति। उच्यते - अर्थप्राप्ता हि कर्मादयस् ते न भवन्ति शब्दस्याभिधेयभूताः। न त्व् एकत्वादयो ऽर्थात् प्राप्नुवन्ति, तेन ते शब्दार्थभूताः, तस्माद् अपि विशेषणम् एकत्वादयः, तथापि विशेषणम् एवाभिधीयते, यथा हिरण्यमालिन ऋत्विजः प्रचरन्तीति हिरण्यमालित्वं विशेषण[३२१][^3/391]त्वेन, तथापि तद् एव विधीयते, तस्मात् कर्तुर् एकत्वं शब्दार्थो न कर्ता।
ननु कर्तुर् एकत्वाद् एकवचनम्, कर्तुर् द्वित्वाद् द्विवचनम्, कर्तुर् बहुत्वाद् बहुवचनम्। तेन नूनं कर्ता शब्दार्थ इति गम्यते। उच्यते - नैतद् अनुमानाच् छक्यम्, कर्तानुष्ठेयक्रियावगमाद् एवावगम्यत इति प्रत्यक्षम्। तत् तावत् केनचिन् न बाध्यते। एकवचननिर्देशे कर्त्रेकत्वं गम्यते, द्विवचननिर्देशे कर्तुर् द्वित्वम्, बहुवचननिर्देशे कर्तृबहुत्वम्[^3/392]। तद् अपि प्रत्यक्षम्, कतरद् अत्रानुमाणं बाधितुम् अर्हतीति, यथाकृतिवचने शब्दे द्विवचने द्रव्यभेदो ऽवगम्यते, एक-वचने द्रव्यैकत्वम्, एवम् इहापि द्रष्टव्यम्। तस्मान् न श्रौतः, न चेच् छ्रौतः, न प्रकरणं बाधिष्यते।
यत् तु पुरुषप्रयत्नो ऽनर्थको भवति कर्मधर्मपक्षे प्रयोगवचनेन कर्तव्यतावचनाद् इति। तद् उच्यते - अङ्गं सत् प्रकरणेन गृह्येत, न चाविहितम् अङ्गं भवति, तस्माद् अङ्गत्वाय विधातव्यम्, अस्मिन्न् अपि पक्षे। अतो मन्यामहे - प्राकरणिकस्यायं निषेध[^3/393] इति। तस्माद् तद्[^3/394] अङ्गम्, यद् अनृतं तन् न वाच्यम् इति, तेन यत् संकल्पितम्, तद् अङ्गम्, तद् एव कर्तव्यम्, व्रीहिम् अयं संकल्प्य न यवमयः प्रदेयः।
आह यदोभयोर् अपि पक्षयोर् नानृतं वदितव्यम्, तदा को विचारेणार्थ इति। उच्यते - पूर्वस्मिन् पक्षे पुरुषधर्मः, तत्र भ्रंशे[^3/395] स्मार्तं प्रायश्चित्तम्, सिद्धान्ते दर्शपूर्णमासधर्मः, तत्र भ्रंशे[^3/396] याजुर्वेदिकं प्रायश्चित्तम्।


[^3/386]: E2,4,6: gṛhṇīma

[^3/387]: E2,4,6: gṛhṇīmaḥ

[^3/388]: E2: 4,348; E4: 4,475; E6: 1,218

[^3/389]: Pāṇ. 3.1.68

[^3/390]: Pāṇ. 3.1.67

[^3/391]: E2: 4,356; E4: 4,475; E6: 1,218

[^3/392]: E2,4: kartur bahutvam

[^3/393]: E1: niṣedhaḥ, E2,4: niṣedhe, E6: niṣedha

[^3/394]: E2,4 om. tad

[^3/395]: E1: bhreṃṣe (?)

[^3/396]: E1: bhreṃṣe (?)

____________________________________________


### अहीनवत् पुरुषस् तदर्थत्वात् ॥ MS_३,४.१४ ॥

ज्योतिष्टोमे श्रूयते - अङ्गिरसो वेत उत्तमाः सुवर्गं [३२२][^3/397] लोकम् आयन्ते ऽप्सु दीक्षातपसी प्रावेशयंस् तीर्थे स्नाति तीर्थम् एव हि सजातानां भवतीति[^3/398]। दर्शपूर्णमासयोर् आम्नायते, तस्माज् जञ्जभ्यमानो ऽनुब्रूयात्। मयि दक्षक्रतू इति। प्राणापानाव् एवात्मन्धत्त इति[^3/399]। तत्र संदेहः - किम् अयं धर्मः प्रकरणे निविशते, उत पुरुषस्योपदिश्यत इति। किं तावत् प्राप्तम्? अहीनवत् पुरुषः, तदर्थत्वात्। एष विधिः प्रकरणाद् उत्कृष्येत। कुतः? पुरुषश्रुतेः, ब्रूयाद् इति पुरुषप्रयत्नस्य विवक्षितत्वात्।
ननु प्रकरणं बाध्यते। उच्यते - बाध्यतां प्रकरणम्, वाक्यं त्व् अस्य बाधकम्, जञ्जभ्यमानसंयोगात्, प्रकरणाद् दर्शपूर्णमासयोर् उपदिश्यत इति गम्यते, वाक्याज् जञ्जभ्यमानस्य, वाक्यं च प्रकरणाद् बलीयः। तस्माद् उत्कृष्येतेति। फलम् अप्य् आमनन्ति, प्राणापानाव् एवात्मन्धत्त इति, स च संयोगो बाध्यते। तस्मात् पुरुषधर्मः, प्रकरणाद् उत्कृष्येताहीनवत्, यथाहीनसंयोगाद्[^3/400] द्वादशोपसत्ता प्रकरणाद् उत्कृष्यते। एवं जञ्जभ्यमानसंयोगान् मयि दक्षक्रतू इति वचनम्।


[^3/397]: E2: 4,379; E4: 4,508; E6: 1,219

[^3/398]: Tait.S. 6.1.1.2

[^3/399]: Tait.S. 2.5.2.4; Vāj.S. 38.27

[^3/400]: Vgl. MS 3.3.15

____________________________________________


### प्रकरणविशेषाद् वा तद् युक्तस्य संस्कारो द्रव्यवत् ॥ MS_३,४.१५ ॥

न वोत्क्रष्टव्यम्। कुतः? प्रकरणविशेषात्, प्रकरणयुक्त एव जञ्जभ्यमानो वचनेन संस्क्रियते, यथा यवादिद्रव्यं प्रोक्षणा[३२३][^3/401]दिना। ननु न शक्नोति प्रकरणं जञ्जभ्यमानशब्दम् एकदेशे ऽवस्थापयितुम्, वाक्यं हि प्रकरणाद् बलवत्तरम् इति। उच्यते - न ब्रूमो जञ्जभ्यमानशब्दः प्रकरणेनाप्राकरणिकात् पुरुषान् निवर्त्यत इति। किं तु फलं तत्र कल्पनीयम्। ननु प्रत्यक्षं श्रूयते फलम्, प्राणापानाव् एवात्मन्धत्त इति। नेति ब्रूमः - नात्र विधायकं शब्दम् उपलभामहे, य एषः, प्राणापानाव् एवात्मन्धत्त इति, वर्तमानापदेश एष न विधायकः। स्तावकस् तु भवति मन्त्रवचनस्य, तस्माद् दर्शपूर्णमासाभ्याम् अन्यत्रैतन् न फलवत्। अतः पुरुषस्य दर्शपूर्णमासौ कुर्वतः संस्कारकर्मेति गम्यते।
आह पुरुषसंस्कारकर्मेति गृह्यते, दर्शपूर्णमासाव् एव कुर्वत इत्य् एतन् न। कथम्? यो ऽपि ह्य् अन्यत्र दर्शपूर्णमासाभ्याम्, जञ्जभ्यते, सो ऽपि जञ्जभ्यमानशब्देनोच्यत एव। न च, प्रकरणेन व्यावर्त्यत इत्य् एतद् उक्तम्, तस्माद् उत्कृष्यते। अत्रोच्यते - नैव व्यावर्त्यते, संस्कृतेन तु तेन नास्ति प्रयोजनम्। ननु प्रकरणे पुरुषसंस्कारेणापि नास्ति प्रयोजनम्। उच्यते - संस्कृतपुरुषो दर्शपूर्णमासाव् अनुष्ठास्यति। आह, उत्कर्षे ऽपि सति संस्कृतो ऽन्यद् अनुष्ठास्यति। उच्यते - नान्यस्य संस्कारो गुणो भवति, अप्रकृतत्वात्। आह प्रकृतस्यापि न गुणः, वाक्येन पुरुषधर्म इत्य् अवगमात्। उच्यते - आनर्थक्यान् न पुरुषधर्मो ऽवगम्यते। तस्माद् अस्य प्रकृताभ्यां दर्शपूर्णमासाभ्याम् एकवाक्यता, नान्येन फलवतापि कर्मणा, प्रकरणाभावात्, तस्मान् नोत्कर्षः।
यत् तु प्रकरणे निवेश एतस्मिन्[^3/402] पक्षे ब्रूयाद् - इत्य् अनुष्ठानवचनम् अविवक्षितस्वार्थम् इति, एवं सति अत्यनुवादो[^3/403] भविष्यति, न पुरुषसंबन्धविधानस्य प्रयोजनम् अस्तीति।

[३२४][^3/404]


[^3/401]: E2: 4,381; E4: 4,511; E6: 1,220

[^3/402]: E2,4: niveśa ity etasmin

[^3/403]: E2,4: anuvādo

[^3/404]: E2: 4,385; E4: 4,516; E6: 1,220

____________________________________________


### व्यपदेशाद् अपकृष्यते ॥ MS_३,४.१६ ॥

अथ यद् उपवर्णितम् - द्वादशोपसत्ता यथोत्कृष्यते, तथेदम् अप्य् उत्क्रष्टव्यम् इति। उच्यते - तद् धि वाक्येनाहीनानां व्यपदिश्यते, फलवन्तश् चाहीनाः। न च तत्र ज्योतिष्टोमे ऽहीनशब्दः, गौणत्वात्, व्यपदेशाच् च तिस्र एव साह्नस्योपसदो द्वादशाहीनस्येति[^3/405]। ततो युक्तं द्वादशोपसत्ता यत् प्रकरणाद् उत्कृष्यते। न त्व् इह पुरुषसंबन्धो निष्प्रयोजनत्वात्, अन्यस्य च प्रयोजनवतः प्रकरणे ऽभावात्।


[^3/405]: Tait.S. 6.2.5.1

____________________________________________


### शंयौ च सर्वपरिदानात् ॥ MS_३,४.१७ ॥

दर्शपूर्णमासयोः श्रूयते - देवा वै शंयुं बार्हस्पत्यम् अब्रुवन् हव्यं नो वहेति प्रकृत्य, वचनम् इदं भवति - किं मे प्रजाया इति ते ऽब्रुवन् यो ब्राह्मणायावगुरेत् तं शतेन यातयाद् यो निहनत् तं सहस्रेण यातयात्, यो लोहितं करवत् यावतः प्रस्कन्द्य पांसून् संगृहणात् तावतः संवत्सरान् पितृलोकं न प्रजानीयाद् इति। तस्मान् न ब्राह्मणायावगुरेन् न हन्यान् न लोहितं कुर्याद् इति[^3/406]।
तत्र संदेहः - किं दर्शपूर्णमासयोर् अवगोरणप्रतिषेधः, उत पुरुषास्योपदिश्यत इति। किं प्राप्तम्? प्रकरणाद् दर्शपूर्णमासयोर् अवगोरणादिप्रतिषेधः। न दर्शपूर्णमास्योर् ब्राह्मणस्यावगोरितव्यं वधो वा कार्यो लोहितं वा प्रस्कन्दनीयम्। अन्य उपाय आस्थातव्य आनतये, ते नान्वाहार्येणानमन्ति [३२५][^3/407] इति प्रकरणात् प्राप्नोति। एवं प्राप्ते ब्रूमः - शंयौ च प्रकरणाद् उत्कर्षः। कस्मात्? सर्वपरिदानात्, सर्वावस्थस्य ब्राह्मणस्यायं प्रतिषेध उक्तः, न दर्शपूर्णमासगतेनैव नावगोरणादि कर्तव्यम् इति। ननु प्रकरणाद् दर्शपूर्णमासधर्मो ऽयम्। सत्यं प्रकरणात्, एवं वाक्येनावगुरमाणस्य धर्मः, वाक्यं च प्रकरणाद् बलीयः।
ननु जञ्जभ्यमानस्येव प्रकरणे निवेशो भवेत्। नेत्य् उच्यते, तत्र फलं कल्पनीयम्, इह कॢप्तम्। अस्ति ह्य् अत्र विधायकविभक्तिः - शतेन यातयात्, सहस्रेण यातयात्, स्वर्गं लोकं प्रजानीयाद् इति, तस्माद् उत्कर्ष एवंजातीयकस्येति।


[^3/406]: Tait.S. 2.6.10.1

[^3/407]: E2: 4,387; E4: 4,521; E6: 1,221

____________________________________________


### प्रागपरोधान् मलवद् वाससः ॥ MS_३,४.१८ ॥

दर्शपूर्णमासयोः श्रूयते - मलवद् वाससा न संवदेत्, नास्या अन्नम् अद्याद् इति[^3/408]। तत्र संदेहः - किं मलवद् वाससा सह दर्शपूर्णमासाङ्गस्य संवादस्य प्रतिषेधः, उत पुरुषस्य सर्वत्र प्रतिषेध इति। किं प्राप्तम्? प्रकरणाद् दर्शपूर्णमासयोः प्रतिषेधविधिः।
एवं प्राप्ते ब्रूमः - मलवद् वाससा सह संवाद उत्कृष्येत, प्रकरणात्। कस्मात्? प्रागपरोधात्। एवं श्रूयते - यस्य व्रत्ये ऽहनि पत्न्य् अनालम्भुका स्यात् ताम् अपरुध्य यजेतेति[^3/409]। पत्न्या च सह संवादो ऽध्वर्योर् दर्शपूर्णमासयोर् अस्ति - पत्नि पत्न्य् एष ते लोक इति[^3/410], प्रसज्यमानः प्रतिषिध्येत, स चाप्राप्त [३२६][^3/411] एव प्रागपरोधाद् अपनीयतां यागम् अनुतिष्ठताम्, कथं संवादः प्रसज्येत? यतः प्रतिषेधम् अर्हेत्। तस्माद् उत्कृष्येत मलवद् वाससा सह संवादः।


[^3/408]: Tait.S. 2.5.1.5-6

[^3/409]: Tait.Br. 3.7.1.9

[^3/410]: Mait.S. 1.4.3

[^3/411]: E2: 4,389; E4: 4,524; E6: 1,222

____________________________________________


### अन्नप्रतिषेधाच् च ॥ MS_३,४.१९ ॥

अन्नप्रतिषेधश् च भवति - नास्या अन्नम् अद्याद् अभ्यञ्जनं वै स्त्रिया अन्नम् इत्य्[^3/412] उपगमनप्रतिषेध एष[^3/413] विधीयते, स च प्रकरणे न प्रसक्त इति, प्रकरणाद् उत्कृष्टः पुरुषधर्म एष निश्चीयते।


[^3/412]: Tait.S. 2.5.1.6

[^3/413]: E2,4: eva

____________________________________________


### अप्रकरणे तु तद्धर्मस् ततो विशेषात् ॥ MS_३,४.२० ॥

अनारभ्य श्रूयते - तस्मात् सुवर्णं हिरण्यं भार्यं दुर्वर्णो ऽस्य भ्रातृव्यो भवतीति[^3/414]। सुवाससा भवितव्यं रूपम् एव बिभर्तीति। तत्र किं प्रकरणधर्म उत पुरुषधर्म इति संशयः। अत्रोच्यते - अप्रकरणे तु तद् धर्मः, ततो विशेषात्, पुरुषधर्म एवंजातीयकः स्यात्। कुतः? ततः प्रकरणाधीताद्[^3/415] विशेषो ऽस्य, नायं प्रकरणाधीतः। यद्य् अप्रकरणे समाम्नातः, सर्वप्रकरणधर्मः स्यात्। अप्रकरणे समाम्नानं न कंचिद् विशेषं कुर्यात्। तस्माद् एवंजातीयकः पुरुषधर्म इति।


[^3/414]: Tait.Br. 2.2.4.6

[^3/415]: E1 gibt prakaraṇādhītād in Klammern

____________________________________________


### अद्रव्यत्वात् तु शेषः स्यात् ॥ MS_३,४.२१ ॥
तुशब्दः पक्षव्यावृत्तौ। न पुरुषधर्मो भवेत्, अग्निहोत्रादीनां शेषः स्यात्। कस्मात्? अद्रव्यत्वात्, नात्र द्रव्यदेवतं श्रूयते, यच्[^3/416] छ्रवणात्, भार्यं यष्टव्यम् इति परिकल्प्येत। असति तु द्रव्यदेवतासंबन्धे विभर्तिर् अयं धारणावचनः संस्कारवाची, [३२७][^3/417] संस्कारश् च शेषभूतस्यावकल्पते नान्यथा, तस्मात् कर्मणाम् अग्निहोत्रादीनां शेषः। एवं सुवाससा भवितव्यम् इति।


[^3/416]: E2,4: yac

[^3/417]: E2: 4,392; E4: 4,602; E6: 1,222

____________________________________________

### वेदसंयोगात् ॥ MS_३,४.२२ ॥

आध्वर्यवम् इति वेदसंयोगः शेषभूतस्य युज्यते, शेषभूतो ह्य् अध्वर्युणा क्रियते, न पुरुषधर्मः, दर्शपूर्णमासादीनां हि कर्मणां साङ्गानाम् अङ्गानाम् अर्ध्वयुः कर्ता। तस्माद् अपि कर्मधर्मा एवंजातीयका इति।


____________________________________________


### द्रव्यसंयोगाच् च ॥ MS_३,४.२३ ॥

द्रव्यपरश् चात्र भवति निर्देशः - सुवर्णं भार्यम् इति द्वितीयार्थसंयोगात्। द्रव्यसंस्कारश् च कर्मशेषपक्षे प्रयोजनवान्, अनर्थकः पुरुषधर्मे।


____________________________________________


### स्याद् वास्य संयोगवत् फलेन संबन्धस् तस्मात् कर्मैतिशायनः ॥ MS_३,४.२४ ॥

स्याद् वा फलेनैवंजातीयकानां संबन्धः पुरुषधर्म इत्य् अर्थः, सुवर्णस्य वाससो वा धर्मो भवन् निष्प्रयोजनः स्यात्। ननु संस्कृतेन सुवर्णेन वाससा च कर्म सेत्स्यति। नैतद् एवम्, सुवर्णस्याङ्गं न कर्मण उपकुर्यात्। श्रुत्यादीनाम् अभावान् न कर्माङ्गम्। तस्मात् दुर्वर्णो ऽस्य भातृव्यो भवतीत्येवमादिना एवंजातीयकानां फलेन संबन्धः।
ननु वर्तमानापदेशो ऽयम्। सत्यम् एवम् एतत्, आनर्थक्यपरिहाराय फलचोदनया संबन्ध एषि-तव्यो भवति। अन्यस्माच् चैषितव्याद् एकवाक्यगतस्य विपरिणामो[^3/418] लघीयान्। कुतः? [३२८][^3/419] प्रत्यक्षा तेनैकवाक्यता, परोक्षान्येन, विपरिणामश् च वर्तमानकालस्याविवक्षा, संबन्धस्य च तात्पर्याध्यवसानम्। तस्माद् एवंजातीयकः प्रधानकर्मोपदेशः स्यात्, यथा प्रजापतिव्रतानां फलेन संबन्धः। एतावता हैनसावियुक्तो भवतीति। एवम् अत्रापि द्रष्टव्यम्। तस्माद् एवंजातीयकः पुरुषधर्म इति।


[^3/418]: E2,4: viparimāṇo

[^3/419]: E2: 4,394; E4: 4,610; E6: 1,223

____________________________________________


### शेषो ऽप्रकरणे ऽविशेषात् सर्वकर्मणाम् ॥ MS_३,४.२५ ॥

इह कर्मसंयुक्ता होमा जयादय उदाहरणम्। येन कर्मणेत्सत्[^3/420], तत्र जयाञ् जुहुयात्, राष्ट्रभृतो जुहोतीति, अभ्यातानाञ् जुहोतीति[^3/421]। तत्रैते किं सर्वकर्मणां कृष्यादीनां शेषभूताः, उत वैदिकानाम् अग्निहोत्रादिनाम् इति। शेषत्वं तु निर्ज्ञातकर्मसंबन्धात्, फलाश्रवणाच् च। किं तावत् प्राप्तम्? सर्वकर्मणां शेषाः, विशेषान् अभिधानाद् इति।


[^3/420]: E2,4,6: karmaṇertset (karmaṇā īrtset)

[^3/421]: Vgl. Tait.S. 3.4.6.2; dazu auch Jha, Übs., Bd.1, S.516

____________________________________________


### होमास् तु व्यतिष्ठेरन् नाहवनीयसंयोगात् ॥ MS_३,४.२६ ॥

न चैतद् अस्ति - सर्वकर्मणां कर्षणादीनाम् अप्य् अङ्गभूता इति। होमा एते, अतो व्यवतिष्ठेरन्, आहवनीयसंयोगो भवति होमेषु। यदाहवनीये जुहोति तेन सो ऽस्याभीष्टः प्रीतो भवतीति[^3/422]। तेन यस्याहवनीयः, तस्यैते ऽङ्गम्। न [३२९][^3/423] च कृष्यादीन्य् आहवनीये वर्तन्ते। न चैषां गार्हपत्यो ऽस्ति, यतः प्रणीत आहवनीयः स्यात्। तस्मान् न कर्मणादीनां जयादयः।


[^3/422]: Tait.Br. 1.1.10.5

[^3/423]: E2: 4,396; E4: 4,617; E6: 1,224

____________________________________________


### शेषश् च समाख्यानात् ॥ MS_३,४.२७ ॥

इतश् च पश्यामो वैदिकानां शेषभूता इति। कुतः? सामख्यानात्, आध्वर्यवम् इति हि समाख्याते वेदे जयादयः समाम्नाताः सन्तो ऽध्वर्युणा करिष्यन्ते। कर्षणादिष्व् अध्वर्योर् अभावाद् अनध्वर्युणापि क्रियमाणाः समाख्यां बाधेरन्, तस्माद् वैदिकानां शेषभूता इति।


____________________________________________


### दोषात् त्विष्टिर् लौकिके स्याच् छास्त्राद् धि वैदिके न दोषः स्यात् ॥ MS_३,४.२८ ॥

अस्त्य् अश्वप्रतिग्रहेष्टिः - वरुणो वा एतं गृह्णाति, यो ऽश्वं प्रतिगृह्णाति, यावतो ऽश्वान् प्रतिगृह्णीयात्, तावतो वारुणांश् चतुष्कपालान् निर्वपेद् इति[^3/424]। तत्र संदेहः - किं लौकिके ऽश्वप्रतिग्रह इष्टिः, अथ वैदिक इति। कः पुनर् लौकिको ऽश्वप्रतिग्रहः? को वा वैदिक इति। लोके भिक्षमाणो वाभिक्षमाणो वा यत्राश्वं लभते, तत्र लौकिकाश्वप्रतिग्रहः। वैदिको ऽपि पौण्डरीके ऽश्वसहस्रं दक्षिणा ज्योतिष्टोमे गौश् चाश्वश् चेति।
तत्रोच्यते - वैदिकत्वसामान्याद् वैदिक इति प्राप्ते। [३३०][^3/425] उच्यते - दोषात् त्विष्टिर् लौकिके स्यात्। दोषो हि श्रूयते - वरुणो वा एतं गृह्णाति यो ऽश्वं प्रतिगृह्णातीति, स चायम् अनुवादो यत्र दोषः, तत्रेति, स च लौकिके ऽश्वप्रतिग्रहे शूद्राद् अन्यस्माद् वा पापकर्मणः कृतो भवतीत्य् उपपद्यते। दोषसंयोगाल् लौकिक इति गम्यते। आह न दोषसंकीर्तनं प्रायश्चित्तविषयविशेषणम्, किं तु प्रायश्चित्त-स्तुत्यर्थेन। उच्यते - दोषनिर्धातार्थे सत्य् एवं स्यात्, वरुणप्रमोचनम् इदं कर्म, तल् लौकिके भवितुम् अर्हति, लोके वरुणग्रहणस्य विद्यमानत्वात्। वैदिके त्व् अश्वप्रतिग्रहे तन् न स्यात्, शास्त्राद् धि वचनेन[^3/426] तस्य कर्तव्यतावगम्यते। यदि च ततः पापं स्यात्, न तस्य कर्तव्यतावगम्येत, अकर्तव्यं हि पापफलम्।
ननु वैदिके ऽपि प्रतिग्रहे ऽप्रतिग्राह्यात् प्रतिगृह्णतः पापम् अस्ति। उच्यते - भवेद् एवम्, यदि प्रतिग्रहस्य कर्तुर् इष्टिर् भवेत्, सा तु खलु यथा हेतुकर्तुः, तथोत्तराधिकरणे वक्ष्यामः। तस्मान् न वेदचोदिते ऽश्वप्रतिग्रहे, इष्टिर् इत्य् एतावद् इहाधिकरणे सिद्धम्।


[^3/424]: Tait.S. 2.3.12.1

[^3/425]: E2: 4,398; E4: 4,620; E6: 1,224

[^3/426]: E1 gibt vacanena in Klammern

____________________________________________


### अर्थवादो ऽवानुपपातात् तस्माद् यज्ञे प्रतीयेत ॥ MS_३,४.२९ ॥

न चैतद् अस्ति, यद् उक्तम् - यः शूद्राद् अन्यस्माद् वा पापकृतो लोके ऽश्वं प्रतिगृह्णीयात् स एताम् इष्टिं निर्वपेत्। स हि वरुणगृहीत इत्य् उच्यते, जलोदरेण यो गृहीतः, यस्योदरं जलवृद्ध्या श्वयति। जलोदरम् इत्य् एव लोके तत् प्रसिद्धम्। न च तस्याश्वप्रतिग्रहो लौकिको निदानम् इति प्रति[३३१][^3/427]ज्ञायते। न चानेन विधीयते। तस्मान् नाश्वप्रतिग्रहाज् जलोदरोपपातः।
अथ पापं वरुणशब्देनोच्यते, वृणीत इत्य् एषो ऽभिप्राय इति। तदा प्रसिद्धौ त्यक्तायां क्लेशमात्रम्, वृण्वद् वरुणशब्देनोच्यते, तत्र याज्ञे ऽपि प्रतिग्रहे वरुणगृहीतः स्यात्, रक्षणपोषणविचिकित्सादिना क्लेशेन नैष पक्षो व्यवतिष्ठेत - लौकिके ऽश्वप्रतिग्रह इति, प्रसिद्धिश् च बाध्येत। तस्माद् अर्थवाद एषः, यावद्[^3/428] वरुणगृहीतस्य वरुणोन्मोचने श्रेयः, तावद् एतेत्य् उपमानेनैषा स्तुतिः। यो ऽस्य प्रतिग्रहः, तद् वरुणग्रहणम् इव, येष्टिः, सा तद् उन्मोचनीव, यथा वरुणगृहीतेनोन्मोचनम् अवश्यकर्तव्यम्, तादृग् एवैतद् इति, तस्माद् यज्ञे प्रतीयेत। लौकिके हि फलं कल्पनीयम्, वैदिके यस्मिन्न् अश्वप्रतिग्रहः, तस्याङ्गभूता भविष्यति। तत्र प्रयोगवचनेन सहैकवाक्यता संबन्धाद् अवकल्प्यमाना, परोक्षायाः फलवचनेन सहैकवाक्यताया लघीयसीति युक्तम् इष्टिर् वैदिके दान इति।


[^3/427]: E2: 4,403; E4: 4,626; E6: 1,225

[^3/428]: E1: yāvata

____________________________________________


### अचोदितं च कर्मभेदात् ॥ MS_३,४.३० ॥

यावतो ऽश्वान् प्रतिगृणीयात्, तावतो वारुणांश् चतुष्कपालान् निर्वपेद् इति[^3/429]। तत्रैतत् समधिगतम् - वैदिके ऽश्वप्रतिग्रह इष्टिर् इति। अथेदानीं संदिह्यते - किं प्रतिग्रहकर्त्रा कर्तव्या, यस्मै दीयते, उत हेतुकर्त्रा, यो ददातीति। किं प्राप्तम्? अचोदितं च कर्मभेदात्, न दानस्य कर्तुर् इष्टिश् चोद्यते, प्रतिग्र्हकर्तुस् ताम् अवगच्छामः - यावतो ऽश्वान् [३३२][^3/430] प्रतिगृह्णीयात् तावतश् चतुष्कपालान् वारुणान् निर्वपेद् इति, तस्मात् प्रतिग्रहीत्रर्त्विजा कर्तव्येति।


[^3/429]: Tait.S. 2.3.12.1

[^3/430]: E2: 4,407; E4: 4,630; E6: 1,226

____________________________________________


### सा लिङ्गाद् आर्त्विजे स्यात् ॥ MS_३,४.३१ ॥

नैषा प्रतिग्रहकर्तुः, किं तर्हि हेतुकर्तुः स्यात्। कुतः? लिङ्गात्। किं लिङ्गम्? पूर्वपदानाम् उत्तरैः पदैर् यथार्थम् अभिसंबन्धः। इदं श्रूयते - प्रजापतिर् वरुणायाश्वम् अन्यद् इति[^3/431], प्रजापतिर् अश्वस्य दाता कीर्तितः, वरुणः प्रतिग्रहीता, स स्वां देवताम् आर्च्छद् इति। स इति सापेक्षं पूर्वप्रकृतं वाक्यशेषम् अपेक्षते, स इति प्रजापतिं प्रतिनिर्दिशतीति तेन सहैक्यवाक्यतां याति। सामानाधिकरण्याच् च प्रजापतेर् एव प्रतिनिर्देशो ऽवकल्पते, न तु वरुणस्य, वैयधिकरण्यात्। स पर्यदीर्यत इत्य् एषो ऽपि प्रजापतिम् एव प्रतिनिर्दिशति पूर्वप्रकृतम्, तेन च सहैकवाक्यतां याति। स एवैतं वारुणं चतुष्कपालम् अपश्यद् इति प्रजापतिर् एवेति, निरवपत्[^3/432] प्रजापतिर् एवेति, ततो वै स वरुणपाशाद् अमुच्यत प्रजापतिः। वरुण एतं[^3/433] गृह्णातीति हेत्वपदेशो ऽयम्, यस्माद् एव प्रजापतिर् वरुणायाश्वं दत्त्वा परिदीर्णः, तस्माद् यो ऽश्वं प्रति गृह्णाति प्रयच्छति[^3/434] तं वरुणो गृह्णाति, स परिदीर्यत इति। यतस् तु वारुणेन प्रतिमुक्तः, तस्माद् अन्येनाप्य् अश्वं प्रयच्छता वारुणो निर्वप्तव्य इत्य् अश्वस्य दातुर् वारुणीष्टिः प्रशस्यते, कर्तव्यानेनाख्यातेन। तस्माद् अश्वं दत्त्वा वारुणीम् इष्टिं निर्वपेद् इति।
आह, ननु यो ऽस्वं प्रतिगृह्णाति स निर्वपेद् इत्य् उच्यते। एवं सत्य् अन्यथोपक्रान्ते वाक्ये ऽन्यथोपसंहृत उपक्रमो ऽप्य् अनर्थकः स्यात्, उपसंहारो ऽपि। तस्माद् उपक्रमे वा शब्दार्थ उपसंहारवशेन कल्पनीयः, उपसंहारे वोपक्रमवशेन। तत्र [३३३][^3/435] प्रजापतिर् वरुणायाश्वम् अनयद् इति, वरुणाद् अश्वं प्रत्यगृह्णाद् इत्य् उपसंहारानुरोधेन कल्प्येत, यद् वोपक्रमवशेनोपसंहारम्, यो ऽश्वं प्रतिगृह्णातीति, यो ऽश्वं प्रतिग्राहयतीति। तत्र - मुख्यं वा पूर्वं चोदनाल् लोकवद् इति[^3/436] प्रथमम् अनुग्रहीतव्यं विरोधाभावात्। पश्चात् तनं तु विरोधाल् लक्षणया कल्पनीयम्।
अपि च, प्रजापतिर् वरुणायाश्वम् अनयद् इति वरुणाद् अश्वं प्रत्यगृह्णाद् इति बह्वसमञ्जसं कल्पयितव्यम्। प्रतिगृह्णातीत्य् एष शब्दः, प्रतिग्राहयतीत्य् एतम् अर्थं शक्नोति यया कयाचिच् छक्त्या वक्तुम्, यो हि तद् आचरति, येन च[^3/437] क्रिया प्रणाड्यापि सिध्यति, स तस्याः क्रियायाः कर्तेति शक्यते वदितुम्, यथा षड्भिर् हलैः कर्षतीति संविधानं कुर्वन् विलेखनम् अकुर्वन्न् अप्य् उच्यते, तत्समर्थम् आचरतीति। एवम् इहापि स प्रतिग्रहसमर्थम् आचरति यो ददाति[^3/438]। तस्माद् ददत् प्रतिगृह्णातीति शक्यते वदितुम्। तस्माद् अध्यवधार्येदम् अवकॢप्तम्। ददत् प्रतिगृह्णातीत्य् उच्यते, तस्य च वारुणीष्टिर् इति।


[^3/431]: Tait.S. 2.3.12.1

[^3/432]: E2,4: taṃ niravapat

[^3/433]: E2,4: varuṇo vā etaṃ

[^3/434]: E1 gibt prayacchati in Klammern

[^3/435]: E2: 4,409; E4: 4,633; E6: 1,226

[^3/436]: MS 12.2.23 (v.l.: pūrvacodanāl)

[^3/437]: E2 om. ca

[^3/438]: E1 gibt yo dadāti in Klammern

____________________________________________


### पानव्यापच् च तद्वत् ॥ MS_३,४.३२ ॥

इदं समामनन्ति - सोमेन्द्रं चरुं निर्वपेच् छ्यामाकं सोमवामिन इति[^3/439]। तत्र संदेहः - लौकिकस्य सोमपानस्य वमने सौमेन्द्रश्[^3/440] चरुः, उत वैदिकस्येति। किं लौकिकं सोमपानम्? किं च वैदिकम्? उच्यते - वैदिकं सोमपानं ज्योतिष्टोमे तद्विकृतिषु च, लौकिकं सोमपानं यत् सप्तरात्रेषु [३३४][^3/441] दशरात्रेषु धातुसाम्यार्थम्[^3/442] आसेव्यमाने सोमे। किं तावत् प्राप्तम्? पानव्यापच् च तद्वत्, लौकिके वमन इष्टिर् भवितुम् अर्हति, न वैदिके, तद्वद् इति पूर्वः पक्षः प्रतिनिर्दिष्टः, यथा तत्र दोषसंयोगेन श्रवणात्, लौकिके ऽश्वप्रतिग्रह इत्य् उक्तम्, एवम् इहापि दोषसंयोगेन श्रवणं भवति, इन्द्रियेण वा एष वीर्येण व्यृध्यते यः सोमं पिबतीति[^3/443] लोके धातुसाम्यार्थम् आसेविते वमनेन विनष्ते धातुसाम्यव्यापदा, इन्द्रियेण व्यृद्धिर् उपपद्यते, शास्-त्राद् धि वैदिके न दोषः स्यात्। तत्र शेषः पातव्य इति शब्दाच् चोदिते निर्वृत्ते नास्ति दोषः। यद्य् अपि वम्यते, तथापि पानक्रिया तत्र निर्वर्तिता, कृतो वचनार्थ इति न दोषः स्यात्। तस्माल् लौकिकस्य सोमपानस्य व्यापदि सौमेन्द्रः[^3/444] स्यात्।


[^3/439]: Tait.S. 2.3.2.7

[^3/440]: E2,4: somendraś

[^3/441]: E2: 4,414; E4: 4,639; E6: 1,227

[^3/442]: E2,4: ca dhātusāmyārtham

[^3/443]: E2: soma vamati, iti, E4: somaṃ vamity iti

[^3/444]: E2,4: somendraḥ

____________________________________________


### दोषात् तु वैदिके स्याद् अर्थाद् धि लौकिके न दोषः स्यात् ॥ MS_३,४.३३ ॥

वैदिकस्य पानस्य व्यापदि भवितुम् अर्हति, न लौकिकस्य। कस्मात्? दोषात्, दोषसंबन्धो ऽत्र श्रूयते - इन्द्रियेण वा एष वीर्येण व्यृध्यत इति। लौकिके पुनर् धातुसाम्याद्यर्थं क्रियमाणे न किंचिद् दुष्यति, वमनायैव हि तं पिबन्ति लोके। अथाप्य् अयम् अर्थवादः, तथापि फलकल्पनापरीहाराय वैदिक एवेति कल्पना न्याय्या।


____________________________________________


### तत् सर्वत्राविशेषात् ॥ MS_३,४.३४ ॥

तद् एतत् सोमपानव्यापदि सौमेन्द्रं[^3/445] कर्म, सर्वत्र वमने स्यात्, आर्त्विजे याजमाने च। कुतः? अविशेषात्, न विशेषः [३३५][^3/446] कश्चिद् आश्रीयते ऽस्य वमने स्यात्, नास्येति, तस्मात् सर्वत्र भवेत्।


[^3/445]: E2,4: somendraṃ

[^3/446]: E2: 4,416; E4: 4,649; E6: 1,228

____________________________________________


### स्वामिनो वा तद् अर्थत्वात् ॥ MS_३,४.३५ ॥

स्वामिनोः वा वमने स्यात्। कुतः? तद् अर्थत्वात्, तद् अर्थं कर्म यजमानार्थम्[^3/447], यत्र सोमो वम्यते, यत् त्व् अत्र सौमेन्द्रं[^3/448] कर्म। तद् अपि तद् अर्थम् एव। इदं हि सोमवामिन उपकाराय श्रूयते, तत् सोमवामिनः, यजमानस्योपकर्तुं[^3/449] शक्नोति नार्त्विजः, न हि तद् ऋत्विग् अर्थं कर्म, यत्र सोमो वम्यते। अथोच्यते - सोमवामिनो ऽध्वर्योर् होतुर् वात्मीया ऋत्विजः, तदीयेष्व् अग्निषु निर्वर्तयिष्यन्तीति। तथा सति यदि वा व्यृद्धसोमस्य कर्मणो नाङ्गम्, न सोमवामिनो ऽध्वर्योर् होतुर् वा, तत्रात्यन्तगुणभूता अध्वर्य्वादयः स्वैर् ऋत्विग्भिः कारयन्तो न फलं प्राप्नुवन्ति। तद् अर्थं च क्रियमाणं न यजमानस्योपकारे वर्तत इति न ऋत्विजो वमने क्रियेत।


[^3/447]: E1 gibt yajamānārtham in Klammern

[^3/448]: E2,4: somendraṃ

[^3/449]: E2,4: sadupakartuṃ

____________________________________________


### लिङ्गदर्शनाच् च ॥ MS_३,४.३६ ॥

लिङ्गं च भवति, यजमानस्य सोमवामिन इति। कथम्? सोमपीथेन वा एष व्यृध्यते यः सोमं वमतीति। यजमानः, सोमसंस्कारे विनष्टे विगुणम् अस्य कर्मेति व्यृध्येत, न कथंचिद् ऋत्विजो व्यृद्धिः। ऋत्विजो यस्य सोमं वमन्तीति वमनेन संबन्धः स्यात्, न यः सोमं वमतीति। तस्माद् अपि पश्यामो यजमानस्य वमने सौमेन्द्रम्[^3/450] इति।

[३३६][^3/451]


[^3/450]: E2,4: somendram

[^3/451]: E2: 4,419; E4: 4,662; E6: 1,228

____________________________________________


### सर्वप्रदानं हविषस् तदर्थत्वात् ॥ MS_३,४.३७ ॥

स्तो दर्शपूर्णमासौ, तत्र सामाम्नायते - यद् आग्नेयो ऽष्टाकपालो ऽमाव् आस्यायां पौर्णमास्यां चाच्युतो भवतीति[^3/452]। तत्र संदेहः - किं कृत्स्नं हविः, अग्नये प्रदातव्यम्, उत शेषयितव्यं किंचित्, किंचिद् दातव्यम् इति। किं प्राप्तम्? कृत्स्नं हविः प्रदीयेत। कुतः? तदर्थत्वात्। पुरोडाश आग्नेयः कर्तव्य इति वचनम्। तस्मात् सर्वं प्रदातव्यम् इति।


[^3/452]: Tait.S. 2.6.3.3

____________________________________________


### निरवदानात् तु शेषः स्यात् ॥ MS_३,४.३८ ॥

निष्कृष्यावदानं निरवदानम्। तद् धि श्रूयते - द्विर् हविषो ऽवद्यतीति। अपरम् अपि वचनम् - द्व्यवदानं जुहोतीति, तेन[^3/453] द्व्यवदानमात्रं होतव्यम्, अन्यत् परिशेषणीयम्।


[^3/453]: E2 om. tena

____________________________________________


### उपायो वा तदर्थत्वात् ॥ MS_३,४.३९ ॥

न चैतद् अस्ति - द्व्यवदानमात्रं होतव्यम् इति, यज् जुहोति, तद् द्विर् अवखण्डनेन संस्कर्तव्यम् इति, होतव्ये द्विर् अवखण्डमात्रं विधीयते, नाद्विर् अवखण्डितस्य होमः प्रतिषिध्यते, कृत्स्नं च होतव्यम् इति तद् एवं न्याय्यम्, नान्यथा।


____________________________________________


### कृतत्वात् तु कर्मणः सकृत्स्याद् द्रव्यस्य गुणभूतत्वात् ॥ MS_३,४.४० ॥

उच्यते - यदा द्विर् अवखण्डनविषिष्टं होमे श्रुतम्, तदा सकृद् [३३७][^3/454] अवदानं[^3/455] यावच् छ्रुतं[^3/456] तत् सर्वं कृतम्, तदा नापरं द्रव्यम् अस्तीति पुनर् यागो नावर्तितव्यः। कथं? तद् धि द्रव्यं यागनिर्वृत्त्यर्थम्, न द्रव्यं यागेन संबन्धयितव्यम् इति। यदि हि यागेन हविः संबन्धयितव्यं स्यात्, ततो यागेन द्व्यवदाने संबन्धिते, अपरम् अपि संबन्धनीयम् अस्तीति, तत्संबन्धार्थं पुनर् याग आवर्तेत। न तु यागो द्रव्यसंबन्धार्थः। किं तर्हि, द्रव्यं यागे गुणभूतम्, यागः कथं निर्वृत्तिम् उपेयाद् इति द्रव्यम् उपादीयते। तेन निर्वृत्ते यागे सिद्धे च पुरुषार्थे[^3/457] न नियोगेन गुणानुरोधेन प्रधानावृत्तिर् युक्तेति।
कथं न द्रव्यं प्रधानम्, येनावृत्तिर् त भवेत्। यतो यागात् फलम्, भूतभव्यसमुच्चारणे भूतं भव्यायोपदिश्यत इति। न च यागेन द्रव्यस्योपकारो निर्वर्त्यते प्रत्यक्षः कश्चित्, तस्माद् द्व्यवदानं हुत्वा शेषयितव्यम् इति। यत् तूक्तम् - आग्नेयं हविर् इतिवचनात्, सर्वं होतव्यम् इति गम्यत इति, तत्रानुमानिको होमसंबन्धः, इह तु प्रत्यक्षो द्विर् अवदाने। अपि चाकृत्स्नसंबन्धे ऽपि तद् धितस्योपपत्तिः, ततो ग्रहीतव्यम् इति। सामान्यं खल्व् आग्नेय इति द्व्यवदानं जुहोतीति विशेषः। तस्माच् छेषयितव्यं किंचिद् इति।


[^3/454]: E2: 4,422; E4: 4,669; E6: 1,229

[^3/455]: E2,4: sakṛd dvyavadānena

[^3/456]: E1 gibt yāvac chrutaṃ in Klammern

[^3/457]: E2,4: ca kathaṃ puruṣārthe

____________________________________________


### शेषदर्शनाच् च ॥ MS_३,४.४१ ॥

शेषाद् इडाम् अवद्यति शेषात् स्विष्टकृतं यजतीत्य् अनुवादाद् अस्ति शेष इति पश्यामः।

[३३८][^3/458]


[^3/458]: E2: 4,433; E4: 4,681; E6: 1,230

____________________________________________


### अप्रयोजकत्वाद् एकस्मात् क्रियेरञ् छेषस्य गुणभूतत्वात् ॥ MS_३,४.४२ ॥

स्तो दर्शपूर्णमासौ, तत्र शेषकार्याणि, ऐडप्राशित्रसौविष्टकृदादीनि[^3/459]। तत्र संदेहः - किं हविषो हविषः कर्तव्यानि, उतैकस्माद् धविष इति। किं प्राप्तम्? अप्रयोजकत्वाद् एकस्मात् क्रियेरन्, अप्रयोजकानि शेषकार्याणि हविषाम्। यदि शेषकार्यैः प्रयुक्तानि, भवेयुः सर्वाणि प्रयुक्तानीति सर्वेभ्यः क्रियेरन् अन्यथार्थानि त्व् एतानि, नावश्यं शेषकार्येषु विनियोक्तव्यानि। संनिधानात् तु यतः - कुतश्चिद् अनुष्ठातव्यानि, शेषो हि साधनम् अमीषाम् इति।


[^3/459]: E2,4: aiḍaprāśitrasauviṣṭakṛtādīni

____________________________________________


### संस्कृतत्वाच् च ॥ MS_३,४.४२ ॥

सकृच् चैवंजातीयकेन शेषकार्येण संस्कृतं प्रधानम् इति कृत्वा नापरस्माद् अपि कर्तव्यम् इति।


____________________________________________


### सर्वेभ्यो वा कारणाविशेषात्, संस्कारस्य तदर्थत्वात् ॥ MS_३,४.४४ ॥

सर्वेभ्यो वा हविर्भ्यः शेषकार्याणि कर्तव्यानि। कुतः? कारणाविशेषात्, यद् एकस्य हविषः शेषकार्यक्रियायां कारणम्, तत् सर्वेषाम्। स हि शेषः प्रतिपादयितव्यः, यस्यैव न प्रतिपाद्यते, तस्य तेन संस्कारेण वर्जनं स्यात्, तस्मात् सर्वेभ्यः कर्तव्यानीति।


____________________________________________


### लिङ्गदर्शनाच् च ॥ MS_३,४.४५ ॥

लिङ्गं च दृश्यते - देवा वै स्विष्टकृतम् अब्रुवन् हव्यं नो वह [३३९][^3/460] इति, सो ऽब्रवीद् वरं वृणै भागो मे ऽस्त्व् इति, वृणीष्वेति ते ऽब्रुवन्, सो ऽब्रवीद् उत्तरार्धाद् एव मह्यं सकृत् सकृद् अवद्याद् इति वीप्सादर्शनम्। तस्मात् सर्वेभ्यः शेषकार्याणीति।


[^3/460]: E2: 4,435; E4: 4,686; E6: 1,230

____________________________________________


### एकस्माच् चेद् यथाकाम्यविशेषात् ॥ MS_३,४.४६ ॥

अथ कृत्वाचिन्ता। यदैकस्माद् भवेयुः[^3/461], किं तदा यतः - कुतश्चिद् उत प्रथमाद् इति। किं प्राप्तम्? यतः कुतश्चिद् इति। कुतः? न कश्चिद् विशेष आश्रीयत इति। तस्माद् अनियम इति।


[^3/461]: E2,4: kartavyāni bhaveyuḥ

____________________________________________


### मुख्याद् वा पूर्वकालत्वात् ॥ MS_३,४.४७ ॥

मुख्याद् वा कर्तव्यानि। कुतः? पूर्वकालत्वात्, ततः कर्तव्येषु नास्ति निमित्तविघातः, असति निमित्तविघाते नैमित्तिकं कर्तव्यम् इति। ततः कृतेषु द्वितीयादीनां निमित्तविधात इत्य् अक्रिया। तस्मान् मुख्याद् एव क्रियेरन्न् इति।


____________________________________________


### भक्षाश्रवणाद् दानशब्दः परिक्रये ॥ MS_३,४.४८ ॥

दर्शपूर्णमासयोः श्रूयते - इदं ब्रह्मणः, इदं होतुः, इदम् अध्वर्योः, इदम् अग्नीध इति[^3/462]। तत्र संदेहः - किम् अयम् [३४०][^3/463] ऋत्विजां विभागः परिक्रयाय, उत भक्षणायेति। किं प्राप्तम्? परिक्रयार्थो विभागः। कुतः? भक्षाश्रवणात्, न श्रूयते - भक्षितव्यम् इति। य एव श्रुतस्योत्सर्गे दोषः, स एवाश्रुतपरिकल्पणायाम्। कर्मकरेभ्यश् च दीयते, तस्मात् परिक्रय एषः।


[^3/462]: Tait.Br. 3.3.8.8

[^3/463]: E2: 4,436; E4: 4,701; E6: 1,231

____________________________________________


### तत्संस्तवाच् च ॥ MS_३,४.४९ ॥

एषा वै दर्शपूर्णमासयोर् दक्षिणेति दक्षिणासंस्तवाच् च परिक्रयार्थं मन्यामहे।


____________________________________________


### भक्षार्थो वा द्रव्ये समत्वात् ॥ MS_३,४.५० ॥

भक्षार्थ एष विभागः। कुतः? दानस्याभावात्। कथम् अभावः? प्रभवता हि शक्यं दातुम्,
नाप्रभवता। कथं न प्रभुत्वम्? संकल्पितं हि यजमानेन, देवताया एतद् इति। न च देवतायै संकल्पितेन शिष्टाः स्वेनेव व्यवहरन्ति। तस्माच् छिष्टाचारम् अनुवर्तमानेनाशक्यं प्रभवितुम्, तस्मान् न परिक्रयः।
अथ यद् उक्तम् - न श्रूयते, भक्षयितव्यम् इति, यावांश् च श्रुतस्योत्सर्गे दोषः, तावान् अश्रुतपरिकल्पनायाम् इति। उच्यते - इदं ब्रह्मण इत्येवमादिभिर् ब्रह्मादीनाम्, भागैर् अभिसंबन्धः, तत्र भागा ब्रह्मादीनाम् उपकुर्युर् ब्रह्मादयो वा भागानाम्। ब्रह्मादिभिर् भागानाम् उपकुर्वद्भिर् न किंचिद् दृष्टम् अस्ति, बागैस् तु ब्रह्मादीनाम् उपकारकैः शक्यते केनचित् प्रकारेण दृष्ट उपकारः कर्तुं भक्ष्यमाणैः। तस्माद् भक्षणाय विभाग इति। कः पुनर् उपकार इति चेत्। तृप्तानां कर्मशेषपरिसमापने सामर्थ्यं भवतीति।

[३४१][^3/464]


[^3/464]: E2: 4,439; E4: 4,706; E6: 1,231

____________________________________________


### व्यादेशाद् दानसंस्तुतिः ॥ MS_३,४.५१ ॥

अथ यद् दक्षिणासंस्तव इति, व्यादेशसामान्यात् तत्, अपरिक्रयार्थे ऽपि भविष्यतीति।


[३४२][^3/465]


[^3/465]: E2: 4,440; E4: 4,711; E6: 1,232

____________________________________________


## ३,५

### आज्याच् च सर्वसंयोगात् ॥ MS_३,५.१ ॥

स्तो दर्शपूर्णमासौ, तत्र श्रूयते - उत्तरार्धात् स्विष्टकृते समवद्यतीति[^3/466], तथा - इडाम् उपह्वयतीति[^3/467], तथान्यानि प्राशित्रावदानादीनि शेषकार्याणि[^3/468]। तत्र संदेहः - किम् आज्याद् उपांशुयाजद्रव्यात् स्विष्टकृद् इडम् अवदातव्यम्, उत नेति। किं प्राप्तम्? अवदातव्यम् इति। कुतः? सर्वसंयोगात्, साधारणप्रकरणसमाम्नातात् सर्वेषां शेषकार्याणि। अपि च सर्वसंयोगो भवति, तद् यत्[^3/469] सर्वेभ्यो हविर्भ्यः समवद्यतीति। तस्माद् आज्याद् अपि शेषकार्याणि क्रियन्ते।


[^3/466]: Tait.S. 2.6.6.5

[^3/467]: Tait.S. 2.6.7.3

[^3/468]: E2,4: tathānyāni prāśitrāvadānādīni śeṣakāryāṇi

[^3/469]: E2,4 om. tad yat

____________________________________________


### कारणाच् च ॥ MS_३,५.२ ॥

कारणं श्रूयते - देवा वै स्विष्टकृतम् अब्रुवन् हव्यं नो वहेति, सो ऽब्रवीद् वरं वृणै भागो मे ऽस्त्व् इति, वृणीष्वेत्य् अब्रुवन्[^3/470], सो ऽब्रवीद् उत्तरार्धाद् एव मह्यं सकृत् सकृद् अवद्याद् इति, तुल्यं कारणम् अन्येषाम् आज्यस्य चार्थवादे संकीर्त्यते। तस्माद् अप्य् आज्याद् अवदातव्यम् इति।


[^3/470]: E2,4: vṛṇīṣvevy abruvan

____________________________________________


### एकस्मिन् समवत्तशब्दात् ॥ MS_३,५.३ ॥

आदित्ये चरौ प्रायणीये श्रूयते - अग्नये स्विष्टकृते समवद्यतीति[^3/471], आज्याद् एकस्माच् च हविषो ऽवद्यतीति, मिश्रस्यान्येन हविषा समवद्यतीति। यदि चाज्याद् अपि स्विष्टकृते ऽवदीयेत, ततश् चोदकेन प्रापणीय[^3/472] आज्यावदाने क्रियमाणे [३४३][^3/473] समवद्यतीत्य् उपपद्यते। इतरथा चरोर् एकस्माद् अवद्यतीत्य् अभविष्यत्।


[^3/471]: Tait.Br. 1.7.4.4

[^3/472]: E2,4: prāyaṇīya

[^3/473]: E2: 4,441; E4: 4,712; E6: 1,232

____________________________________________


### आज्ये च दर्शनात् स्विष्टकृद् अर्थवादस्य ॥ MS_३,५.४ ॥

ध्रौवे चाज्ये स्विष्टकृद् अर्थवादो भवति - अवदायावदाय ध्रुवां प्रत्यभिधारयति, स्विष्टकृते ऽवदाय न ध्रुवां प्रत्यभिधारयति। न हि ततः परामाहुतिं यक्ष्यन् भवतीति, प्रत्यभिधारणस्यैतत् प्रयोजनं दर्शयति - ततः पत्रामाहुतिं होष्यतीति। सौविष्टकृते वृत्ते[^3/474] ततः पराहुतिर् नास्तीति न प्रत्यभिधार्येत। स्विष्टकृद् अर्थे ध्रुवायां भवति प्रत्यभिधारणम् इति दर्शयति।


[^3/474]: E2,4: 'vatte

____________________________________________


### अशेषात्वात् तु नैवं स्यात् सर्वादानाद् अशेषता ॥ MS_३,५.५ ॥

नैवम्, ध्रौवाज्यात् स्विष्टकृद् इडम् अवदातव्यम् इति। कस्मात्? अशेषत्वात्। कुतो नास्य शेषः? सर्वादानात्।


____________________________________________


### साधारण्यान् न ध्रुवायां स्यात् ॥ MS_३,५.६ ॥

ननूपांशुयाजार्थं गृहीते यद् ध्रुवायां शिष्टम्, तत् शेषभूतम्। नैतत्, साधारणं हि तत्, उपांशुयाजाय, अन्येभ्यश् च प्रयोजनेभ्यः। यावद् आज्येन यष्टव्यम्, तत् तद् आज्यं प्रयोजयति। यस्य यस्याज्यम्, तस्य तस्यैवं ग्रहीतव्यं संस्कर्तव्यं चेति, तस्मात् साधारणं ध्रौवम् आज्यम्। दर्शयति च - सर्वस्मै वा एतद् यज्ञाय गृह्यते यद् ध्रुवायाम् आज्यम् इति[^3/475]। किम् अतो यद्य् एवम् इति। यत् साधारणम् उपांशुयाजायावत्तं ध्रुवायाम् आज्यम्, तेनान्यानि प्रयोजनानि कार्याणि, न [३४४][^3/476] तु तत् प्रतिपाद्यम्, यद् धि कृतप्रयोजनम् आकीर्णकरम् अवतिष्ठते, तत् प्रतिपादयितव्यम् इति। क्वचिच् च, यत् प्रतिपादयितव्यम् तत्, एवं प्रतिपादयितव्यम् इति। यत् तु प्रयोजनवद् उपात्तं तन् न प्रतिपादयितव्यम्। तस्मान् न ध्रुवायाम् उपांशुयाजस्य[^3/477] सौविष्टकृतश् च[^3/478] कश्चिच् छेषः प्रतिपादनीयः, यथा यत्रैकस्यामुख्यायां बहूनाम् ओदनः शृतो भवति, तत्रैकस्मिन् भुक्तवति, न तस्य शिष्टं भृत्येभ्यः प्रतिपादनीयमुखायाम् अस्तीति गम्यते, प्रयोजनवद् धि तत्। एवम् उपांशुयाजाज्ये ऽपि द्रष्टव्यम्[^3/479] इति।
आह - जुह्वां तर्ह्य् आज्यस्य शेषो भविष्यति, चमसवत्, यथा चमसेषु ग्रहेषु च सोमस्य चोदनयेति। तत्र प्रत्याह -


[^3/475]: Tait.Br. 3.3.5.5

[^3/476]: E2: 4,443; E4: 4,715; E6: 1,233

[^3/477]: E2,4: upāṃśuyājārthasya

[^3/478]: E2,4: sauviṣṭakṛtasya

[^3/479]: E1: dravyam

____________________________________________


### अवत्तत्वाच् च जुह्वाम्, तस्य च होमसंयोगात् ॥ MS_३,५.७ ॥

ध्रुवायां तावन् नास्ति शेषः, उपांशुयाजस्य साधारणत्वाद् इत्य् उक्तम्। अथ कस्मान् न जुह्वां यच् छिष्टम्, तेन शेषकार्यम्, यथा होमार्थे चमसे शेष इति। उच्यते - यज् जुह्वाम् अवत्तम्, तत् सर्वं होमेन संबद्धम्, तस्मान् न जुह्वां शेषः।


____________________________________________


### चमसवद् इति चेत् ॥ MS_३,५.८ ॥

इति पुनर् यद् उक्तम्, तत् परिहर्तव्यम्।


____________________________________________


### न चोदनाविरोधाद् धविःप्रकल्पनत्वाच् च ॥ MS_३,५.९ ॥

नैतद् एवम्। कुतः? चोदनाविरोधात्, सोमस्याग्नेर्[^3/480] वीहीत्य्[^3/481] अनुवषट्करोतीति[^3/482] तत्र चोदना। अपि च, तत्रैन्द्रवायवं गृह्णातीत्येवमादीनि ग्रहणानि न सोमसंयुक्तानि[^3/483], [३४५][^3/484] हविःप्रकल्पनान्य् एव, इह पुनर् होमसंयोगः, चतुर्गृहीतं जुहोतीति[^3/485]।


[^3/480]: E2,4: somasyāgne

[^3/481]: E4: vrīhīty

[^3/482]: Ai.Br. 3.5

[^3/483]: E2,4: homasaṃyuktāni

[^3/484]: E2: 4,445; E4: 4,718; E6: 1,234

[^3/485]: Tait.S. 5.1.1.1

____________________________________________


### उत्पन्नाधिकारात् सति सर्ववचनम् ॥ MS_३,५.१० ॥

अथ यद् उक्तम् - तद् यत्[^3/486] सर्वेभ्यः हविर्भ्यः समवद्यतीति। उच्यते - उत्पन्नं शेषम् अधिकृत्यैतद् उच्यते, नाविशेषणम्, तस्माद् य[^3/487] इह शेषास् तेभ्यः सर्वेभ्य इति, यथा सर्व ओदनो भुक्तः, सर्वे ब्राह्मणा भुक्तवन्त इति प्रकृतापेक्षः सर्वशब्द एवम् अत्रापीति।


[^3/486]: E2,4 om. tad yat

[^3/487]: E2,4: yaṃ

____________________________________________


### जातिविशेषात् परम् ॥ MS_३,५.११ ॥

अथ यद् उक्तम् - प्रापणीये[^3/488] केवले चरौ समवत्तशब्दो नावकल्पते, यदि न तत्र चोदकेनाज्याद् अपि स्विष्टृअकृद् अवदानम् इति। उच्यते - असत्य् अप्य् आज्याच् छेषकार्ये समवत्तशब्दो जातिविशेषापेक्ष उपपद्यते, ओदनजातिम् आज्यजातिं[^3/489] चापेक्ष्य। अनुवादो हि सः, यथासंभवं चानुवादः कल्प्येत।


[^3/488]: E2,4: prāyaṇīye

[^3/489]: E2,4: odanajātibhājyajātiṃ

____________________________________________


### अन्त्यम् अरेकार्थे ॥ MS_३,५.१२ ॥

अथ यद् उक्तम् - स्विष्टकृद् अर्थं ध्रुवायाम् अभिधारणं दर्शयतीति। न तत् स्विष्टकृद् अर्थम्, शेषाभावाद् इत्य् उक्तम्। तस्माद् अयं तस्यार्थः। न हि तत आहुतिं यक्ष्यन् भवतीति न रेक्ष्यते, ध्रुवातो यद्य् आहुतिर् अपरा होतव्या भवेत्, न च प्रत्यभिधार्येत। धुवातः किल[^3/490] रिच्येत, न रक्ष्यते, अपरस्या आहुतेर् अभावात्, किं प्रत्यभिधारणेनेति।

[३४६][^3/491]


[^3/490]: E2,4: dhuvā tataḥ kila

[^3/491]: E2: 4,447; E4: 4,722; E6: 1,234

____________________________________________


### साकं प्रस्थायीये[^3/492] स्विष्टकृद् इडं च तद्वत् ॥ MS_३,५.१३ ॥

दर्शपूर्णमासयोः श्रूयते - साकं प्रस्थायीयेन यजेतेति[^3/493]। तत्र संदेहः - किं स्विष्टकृद् इडम् अस्ति, नास्तीति। अस्तीति ब्रूमह्। कुतः? दर्शपूर्णमासविकारो हि साकं प्रस्थायीयम् इति। एवं प्राप्ते ब्रूमः - नास्तीति। कुतः? अशेषत्वात्, सर्वादानाच् चाशेषता। कथम्? एवं तत्र श्रूयते - आज्यभागाभ्यां प्रचर्याग्नेयेन च पुरोडाशेनाग्नीध्रे स्रुचौ प्रदाय सह कुम्भीभिर् अभिक्रामन्न् आहेति। तस्मान् न ततः शेषकार्यद् इति।


[^3/492]: E1: prasthāyye

[^3/493]: Tait.S. 2.5.4.3

____________________________________________


### सौत्रामण्यां च ग्रहेषु ॥ MS_३,५.१४ ॥

अस्ति सौत्रामणी, तत्र ग्रहाः[^3/494] श्रूयन्ते, आश्विनसारस्वतैन्द्राः, तत्र चोदकेन स्विष्टकृद् इडं प्राप्तम्। अथेदानीं संदेहः - किं निवर्तते, उत नेति। किं प्राप्तम्? चोदकानुग्रहाय कर्तव्यम् इति। एवं प्राप्ते ब्रूमः - सौत्रामण्यां च ग्रहेषु न[^3/495] कर्तव्यम् इति चशब्देनातिदिश्यते[^3/496]। कुतः? अशेषत्वात्, सर्वादानाद् शेषता। तत्रापि हि ग्रहैर् एवं होतुं प्रतिष्ठन्ते, यत् पयोग्रहाश् च सुरग्रहाश् च गृह्यन्त इति। ग्रहस्थं खल्व् अपि तद् द्रव्यम् अभिगृहीतम् अभ्यनुक्रमम् अभ्याश्रावितं देवतां प्रति। यथा - गृहीतान् ग्रहान् ऋत्विज आददते, आश्विनम् अध्वर्युः, सारस्वतं ब्रह्मा, ऐन्द्रं प्रतिप्रस्थातेति, होमार्थम् [३४७][^3/497] अशेषादानं भवति। होमसंयोगश् चैषां श्रुयते - उत्तरे ऽग्नौ पयोग्रहाज् जुह्वति दक्षिणे ऽग्नौ सुरग्रहाज् जुह्वतीति।


[^3/494]: E2,4: prahāḥ

[^3/495]: E2,4: ca

[^3/496]: E2,4: caśabdenānvādiśyate

[^3/497]: E2: 4,448; E4: 4,723; E6: 1,235

____________________________________________

### तद्वच् च शेषवचनम् ॥ MS_३,५.१५ ॥

एतम् एव न्यायम्, शेषवचनम् उपोद्बलयति। उच्छिनष्टि, न सर्वं जुहोतीति[^3/498], सर्वहोमे प्राप्ते, प्रतिषेधो ऽवकल्प्यते। वाचनिकत्वाच् च स्विष्टकृद् इडं न भवति, तस्यान्यत्रोपयोगवचनात्, ब्राह्मणं परिक्रीणीयाद् उच्छेषणस्य पातारम् इति, अपरस्यापि शेषस्य वाचनिको विनियोगः, शतातृणायां विक्षारयन्तीति।


[^3/498]: Tait.Br. 1.8.6.2

____________________________________________


### द्रव्यैकत्वे कर्मभेदात् प्रतिकर्म क्रियेरन् ॥ MS_३,५.१६ ॥

अस्ति सर्वपृष्ठेष्टिः - इन्द्राय राथन्तराय, इन्द्राय बार्हताय[^3/499], इन्द्राय वैरूपाय, इन्द्राय वैराजाय, इन्द्राय शाक्नरायेति। तत्र पुरोडाशो बहूनां कर्मणां साधारणः। तत्र संदेहः - किं प्रतिकर्म, स्विष्टकृद् इडं कर्तव्यम्, सकृद् एव वेति। किं प्राप्तम्? चोदनानुग्रहात् प्रतिकर्म, कर्तव्यम्, एकस्मिन्न् अपि द्रव्ये बहुत्वात् कर्मणाम्।


[^3/499]: E2,4: ābarhatāya

____________________________________________


### अविभागाच् च शेषस्य, सर्वान् प्रत्य् अविशिष्टत्वात् ॥ MS_३,५.१७ ॥

सकृद् एव कर्तव्यम् इति ब्रूमः, अविभागाच् छेषस्य। न [३४८][^3/500] अत्र विभागः सर्वेषां कर्मणां पुरोडाशस्य, उत्तरार्धात् स्विष्टकृद् अवदातव्यम्, एकश् चासौ उत्तरार्धः, ततो ऽवदीयमाने न गम्यते विशेषः। कस्यावत्तम्, कस्य नेति, एवम् इडायाम् अपि। तस्मात् सकृद् अवदातव्यम् इति।


[^3/500]: E2: 4,450; E4: 4,726; E6: 1,235

____________________________________________


### ऐन्द्रवायवे तु वचनात् प्रतिकर्म भक्षः स्यात् ॥ MS_३,५.१८ ॥

अस्ति ज्योतिष्टोमः - ज्योतिष्टोमेन स्वर्गकामो यजेतेति। तत्रैन्द्रवायवे ग्रहे संदेहः - किं सकृद् भक्षणम्, उत द्विर् इति। सोमसंस्कारार्थत्वात् सकृद् इति प्राप्ते ब्रूमः - ऐन्द्रवायवे द्विर् भक्षयितव्यम् इति। कुतः? वचनात्, वचनम् इदं भवति, द्विर् ऐन्द्रवायवस्य भक्षयति, द्विर् ह्य् एतस्य वषट्करोतीति, नास्ति वचनस्यातिभारः।


____________________________________________


### सोमे ऽवचनाद् भक्षो न विद्यते ॥ MS_३,५.१९ ॥

ज्योतिष्टोमे समामनन्ति सोमान्। तेषु संदेहः - किं[^3/501] तेषां शेषो भक्षयितव्यः, उत नेति। किं प्राप्तम्? सोमे भक्षो न विद्यते। कस्मात्? अवचनात्, न शक्यम् असति वचने ऽध्यवसातुं भक्षणम्। तस्मात् सोमशेषो न भक्षयितव्य इति।


[^3/501]: E2,4 om. kiṃ

____________________________________________


### स्याद् वान्यार्थदर्शनात् ॥ MS_३,५.२० ॥

भवेद् वा भक्षः, अन्यार्थं हि वचनं भक्षं दर्शयति - सर्वतः परिहारम् आश्विनं भक्षयति, भक्षिताप्य् आयितांश् चमसान् [३४९][^3/502] दक्षिणस्यानसो ऽवलम्बे सादयन्तीति[^3/503]। नासति भक्षण एवंजातीयका भक्षविशेषाः संभवन्ति।


[^3/502]: E2: 4,453; E4: 4,729; E6: 1,236

[^3/503]: Vgl. Tait.S. 6.4.9.4-5

____________________________________________


### वचनानि त्व् अपूर्वत्वात् तस्माद् यथोपदेशं स्युः ॥ MS_३,५.२१ ॥

ननु दर्शनम् इदम्, प्राप्तिर् वक्तव्या। उच्यते - वचनानि तर्हि भविष्यन्ति। सर्वतः परिहारम् आश्विनं भक्षयति[^3/504]। तस्मात् सर्वा दिशः शृणोतीति विशिष्टं भक्षणं विधीयते। अपूर्वत्वाद् भक्षानुवादो नावकल्पते। अपि च, एवम् अपूर्वम् अर्थं विदधतो ऽर्थवत्ता भविष्यति। तस्माद् यत्रैव विशिष्टं भक्षणं श्रूयते, तत्रैव भवति, नातिप्रसज्यते।


[^3/504]: Vgl. Tait.S. 6.4.9.4

____________________________________________


### चमसेषु समाख्यानात् संयोगस्य तन्निमित्तत्वात् ॥ MS_३,५.२२ ॥

ज्योतिष्टोम एव श्रुयते - प्रैतु होतुश् चमसः प्र ब्रह्मणः प्रोद्गातॄणां प्र यजमानस्य प्रयन्तु सदस्यानाम् इति। तत्र संदेहः - किं चमसिनाम् अस्ति भक्षः, नेति। किं प्राप्तम्? नेति ब्रूमः, नातिप्रसज्यत[^3/505] इत्य् उक्तम्।
एवं प्राप्ते ब्रूमः - चमसेष्व् अस्ति भक्ष इति। कुतः? समाख्यानात्, होतुश् चमसो ब्रह्मणश् चमस उद्गातुश् चमस इति समाख्यया निर्दिश्यते, होता यत्र चमति चमिष्यति, अचमीद् वा स होतुश् चमसः। यद्य् अत्र होता न चमेन् न होतुश् चमसो भवेत्। तस्माच् चमतीति।
आह, कास्य लिङ्गस्य प्राप्तिर् इति। सामर्थ्यम् इति ब्रूमः - होतुश् चमसेन प्रैतव्यम्। यदि चात्र होता न [३५०][^3/506] चमेत्, न शक्यं भवेद् धोतुश् चमसेन प्रैतुम्। न चात्रान्यद् धोता, ओदनादि चमिष्यति, सोमचमस इति हि तं समाचक्षते। अपि च, न तद् धोतुर् द्रव्यं यजमानस्य तद् द्रव्यम्, होतुस् तत्र चमनं कर्तव्यम्। सोमे च भक्ष्यमाणे तेन होमो ऽवकल्पते। पवित्रं हि सोमः, न तस्मिन् भक्षिते पात्रं व्यापद्यते। तत्र चमसेन शक्यते होतुम्। वचनप्रामाण्याद् उच्छिष्टेन होष्यतीति चेत्। नैतद् एवम्, असति अवकाशे वचनं बाधकं भवति, अस्ति चावकाशः सोमभक्षणम्, तस्माच् चमसिभिर् भक्षयितव्यः सोमः इति।
अथ तक्षणादीन्य् आश्रीयेरन्। तथा संबन्धापह्नवाद् अतच्चमसतैव स्यात्, द्रव्यान्तरं स्यात्। तस्माच् चाब्राह्मणस्य सोमं प्रतिषेधति, स यदि राजन्यं वैश्यं वा याजयेत्, स यदि सोमं विभक्षयिषेत्, न्यग्रोधस्तिभीराहृत्य ताः संपिष्य दधन्य् उन्मृज[^3/507] तस्मै भक्षं प्रयच्छेत्, न सोमम् इति[^3/508] भक्षानिवृत्तिं[^3/509] दर्शयति। सैष भक्षाशङ्कैवं सत्य् उपपद्यते, यदि चमसिनो ऽस्ति भक्षः, तस्माद् अस्तीति मन्यामहे।


[^3/505]: E2,4: bhakṣo nātiprasajyata

[^3/506]: E2: 4,455; E4: 4,731; E6: 1,237

[^3/507]: E2,4,6, E1 (v.l.): unmṛjya

[^3/508]: Ai.Br. 7.30

[^3/509]: E2,4: bhakṣa nivṛttiṃ

____________________________________________


### उद्गातृचमसम् एकः श्रुतिसंयोगात् ॥ MS_३,५.२३ ॥

अस्ति ज्योतिष्टोमः - ज्योतिष्टोमेन स्वर्गकामो यजेतेति। तत्रास्ति - प्रैतु होतुश् चमसः प्र ब्रह्मणः प्रोद्गातॄणाम् इति। तत्रास्ति[^3/510] समाख्यानाद् भक्ष इत्य् उक्तम्। तत्र संदेहः - किम् एक एवैनं चमसम् उद्गाता भक्षयेत्, उत सर्वे [३५१][^3/511] भक्षयेयुः? अथ सुब्रह्मण्यवर्जिताश् छन्दोगा भक्षयेयुः, अथवा सह सुब्रह्मण्येनेति। किं तावत् प्राप्तम्? एको भक्षयेद् उद्गातैव। कुतः? श्रुतिसंयोगात्, उद्गातैकः श्रुत्या संयुज्यते - चमसेन प्रोद्गातॄणाम् इति।
ननु बहुवचनं श्रूयते - तेन बहवो भक्षयेयुः। उच्यते, श्रूयते बहुवचनम्, तद् उद्गातृप्रातिपदिकगतम्, तद् विवक्षितं सद् उद्गातृबहुत्वं ब्रूयात्, एकश् चोगाता, तत्र बहुत्वं श्रूयमाणम् अपि न शक्नुयाद् उद्गातृभेदं कर्तुम्। तस्माद् अविवक्षितं बहुवचनम्, अनुमानं ह्य् एतत्, बहूनां चमस इति। कथम्? यद् बहुषु प्रातिपदिकं वर्तते, ततो बहुवचनं भवति, बहुवचनं तु ततो दृश्यते, प्रोद्गातॄणाम् इति। तस्मान् नूनं बहूनां चमस इत्य् अनुमानम्। प्रत्यक्षं त्व् एक उद्गाता, न द्वितीयः, न तृतीयः। अनुमानाच् च प्रत्यक्षं कारणं बलवद् भवेत्। तस्माद् एकस्य चमसः, स चोद्गातुर् इति।


[^3/510]: E2,4,6: tatrāsti

[^3/511]: E2: 4,456; E4: 4,733; E6: 1,237

____________________________________________


### सर्वे वा सर्वसंयोगात् ॥ MS_३,५.२४ ॥

सर्वे वा भक्षयेयुः, एकस्मिन्न् उद्गातरि भक्षयति बहुवचनं प्रमादाधीतम्[^3/512] इति गम्यते। न हि तद् अनूद्यते, न विधीयत इति। ननु सर्वेष्व् अपि भक्षयत्सूद्गातृशब्दः प्रमादो गम्यते। उच्यते - लक्षणार्थो ऽपि तावत् संभविष्यति, उद्गातृप्रभृतय इति।


[^3/512]: E2,4,6: pramādād adhītam

____________________________________________


### स्तोत्रकारिणां वा तत्संयोगाद् बहुश्रुतेः ॥ MS_३,५.२५ ॥

उच्यते - नैतद् अस्ति, बहूनां चमस इति। कुतः? [३५२][^3/513] उद्गातृशब्दस्य चमसेन संबन्धः प्रत्यक्षेण वाक्येन, बहुवचनस्य पुनर् उद्गातृशब्देन श्रुत्या संबन्धः। अन्येन ऋत्विजा तु बहुवचनस्य नैव कश्चिद् अस्ति संबन्धः। तस्माद् बहूनां चमस इत्य् अनुपपन्नम् इति। अत्रोच्यते - शक्नोत्य् अयम् उद्गातृशब्दो बहुत्वं वदितुम्, क्रियायोगेन, उद्नायन्तीत्य् उद्गातारः। के ते? प्रस्तोता, उद्गाता, प्रतिहर्तेति, तद् एतेन बहुवचननिर्देशेनानुमानिकक्रियायोगनिमित्त उद्गातृशब्दो विवक्षित इत्य् अवगमिष्यामः। बहुवचनं ह्य् एवम् अवकॢप्तं भविष्यति, उद्गातृशब्दश् च। तस्मात् स्तोत्रकारिणां चमस इति।


[^3/513]: E2: 4,458; E4: 4,735; E6: 1,238

____________________________________________


### सर्वे तु वेदसंयोगात् कारणाद् एकदेशो स्यात् ॥ MS_३,५.२६ ॥

सर्वे छन्दोगाः सहसुब्रह्मण्या भक्षयेयुः। किम् इति? गानसंयोगाद् इति नायं पक्ष उपपद्यते। कथम्? एकस् तत्रोद्गानेन संबन्धः[^3/514], इतरो गानेन, अन्यद् धि गानम्, अन्यद् उद्गानम्, गीतिमात्रं गानं लौकिकं वैदिकं च। द्वितीयं साम्नः पर्व, उत्पूर्वस्य गायतेर् अभिधेयं प्रसिद्धम्। तत्रैक एवोद्गीथं करोतीत्य् एक एवोद्गाता, न बहवः। तस्माद् गानसंयोगाद् बहवो भविष्यन्तीत्य् एतद् अपि नोपपद्यते। कथं तर्हि? वेदसंयोगात्, औद्गात्रं नाम प्रवचनम्, तथा - औद्गात्राणि कर्माणि, औद्गात्रस्य कर्ता वाध्येता वोद्गातेत्य् उच्यते। कथम्? उद्गातुः कर्म, औद्गात्रम् इति प्रसिद्धम्। एवं चेद् व्यक्तम् औद्गात्रस्य कर्ता, उद्गातेति गम्यते। यस्योद्गाता प्रसिद्धः, तद् विशिष्टं कर्मानाख्यातम् अप्य् औद्गात्रम् इति वदति। शब्दश् च यस्यौद्गात्रं प्रसिद्धम्, स तस्य कर्तारम् उद्गातेति वदति, अनाख्यातम् अपि, यथा यस्योदमेघः प्रसिद्धः, स तस्यानाख्या-तम् अप्य् अपत्यम् औदमेघिर् इति ब्रूते, यस्यौदमेघिः, स तस्य [३५३][^3/515] पितरम् अनाख्यातम् अप्य् उदमेघं प्रतिपद्यते। एवम् औद्गात्रसंबन्धाद् उपपद्यत उद्गातृशब्दः, प्रस्तोताप्य् उद्गातापि प्रतिहर्तापि सुब्रह्मण्यो ऽपि। एवं बहुवचनम् उद्गातृशब्दश् चोभयम् अप्य् उपपन्नं भविष्यति, न चान्यः कश्चिद् दोषः।
तस्माद् औद्गात्रेण संबद्धाश्वत्वार उद्गातृचमसं भक्षयेयुर् इति। यत्र कारणम् अस्ति, तत्रापि सुब्रह्मण्या उद्गातारः, यथा - उद्गातृशब्दो विनिषद्योद्गातारः साम्ना स्तुवत इति स्तोत्रकारिषु, तथेदम्[^3/516] अपि वचनम्, उद्गातारो नापव्याहरेयुर् उत्तमायाम् एषोत्तमा इत्य् अपसुब्रह्मण्यानाम् एव।


[^3/514]: E2,4: saṃbaddhaḥ

[^3/515]: E2: 4,460; E4: 4,736; E6: 1,239

[^3/516]: E2,4,6: yathedam

____________________________________________


### ग्रावस्तुतो भक्षो न विद्यते ऽनाम्नानात् ॥ MS_३,५.२७ ॥

ज्योतिष्टोमे ग्रावस्तुन् नाम होतृपुरुषः। तत्र संदेहः - किं स सोमं भक्षयेत्, नेति। उच्यते - ग्रावस्तुन् न बक्षयेत्। कुतः? यतो ऽस्य भक्षं नामनन्ति। हारियोजने चमसिनाम् अधिकार इति मन्यमान एवं ह स्माह, नास्याम्नायते भक्ष[^3/517] इति।


[^3/517]: E1 gibt hāriyojane camasinām adhikāra iti manyamāna evaṃ ha smāha, nāsyāmnāyate bhakṣa in Klammern

____________________________________________


### हारियोजने वा सर्वसंयोगात् ॥ MS_३,५.२८ ॥

हारियोजनस्य वा ग्रावस्तुतं भक्षयितारं मन्यामहे, एवं ह्य् आमनन्ति - यथा चमसम् अन्यांश् चमसांश् चमसिनो भक्षयन्ति। [३५४][^3/518] अथैतस्य हारियोजनस्य सर्व एव लिप्सन्त इति। यदा हारियोजनस्य सर्वे लिप्सन्ते, तदा ग्रावस्तुद् अपीति।


[^3/518]: E2: 4,462; E4: 4,739; E6: 1,239

____________________________________________


### चमसिनां वा संनिधानात् ॥ MS_३,५.२९ ॥

वाशब्दः पक्षं व्यावर्तयति। नैतद् अस्ति ग्रावस्तुतो हारियोजने भक्ष इति, चमसिनां तत्राधिकारो न सर्वेषाम्। कथम्? चमसिनाम् एष विभागः, चमसिनो ऽन्यांश् चमसान्, यथा - चमसं भक्षयन्तीत्य् अनूद्य, चमसिन एव वदति, अथैतस्य हारियोजनस्य सर्व एव लिप्सन्त इति। एकं हीदं वाक्यम्, अथैतस्येत्य् अथशब्दप्रयोगात्, अनन्तरवृत्तम् अपेक्षते। अथ[^3/519] सर्व एवेत्य् एवशब्दः, सामर्थ्यात् सर्वान् पूर्वप्रकृतान् अपेक्षते, अतो मन्यामहे - यथा चमसम् अन्यांश् चमसांश् चमसिनो भक्षयन्तीत्य् अनेन पूर्वेण, अथैतस्य हारियोजनस्येत्य् एतस्यैकवाक्यता भवतीति। तेन चमसिनां संनिहितानाम् एष विभागः, यथा चमसम् अन्यत्र, हारियोजने तु सर्व एवेति।


[^3/519]: E2,4 om. atha

____________________________________________


### सर्वेषां तु विधित्वात् तदर्था चमसिश्रुतिः ॥ MS_३,५.३० ॥

तुशब्दः पक्षं व्यावर्तयति। नैतद् अस्ति - चमसिन एव हारियोजने लिप्सन्त इति, सर्वे तु विधीयन्ते हारियोजने, सर्वे भक्षयन्तीति, न पुनश् चमसिन इति संबन्धः शक्यते विधातुम्। द्वौ हि संबन्धाव् अस्मिन् वाक्ये ऽपूर्वौ न शक्येते विधातुम्। तस्माद् अन्या वचनव्यक्तिः।
[३५५][^3/520] का पुनर् असौ? यथा चमसम् अन्यांश् चमसांश् चमसिनो भक्षयन्तीत्य् अनुवादः, चमसिनश् चमसान् भक्षयन्त्य् एव, ते भक्षयन्तो यथा चमसम् एव, अथैतस्य हारियोजनस्य न केवलं चमसिनः, सर्व एवेति। किम् एवं भविष्यति? सर्वशब्दश् च सर्वान् वदन् नैकदेशे कल्पितो भविष्यति। न च, द्वौ संबन्धाव् अपूर्वाव् एकस्मिन् वाक्ये भविष्यतः। तस्माद् एष पक्षो ज्यायान् इति तदर्था ह्य् एषा चमसिश्रुतिः, हारियोजनस्य प्रशांसार्था[^3/521] चमसिनः कीर्त्यन्ते हारियोजनं प्रशंसितुम्। कथम्? महाभागो हि हारियोजनः, यस्मात् तत्र सर्वे लिप्सन्ते, अन्यांश् चमसान् एकैकः, न ते महाभागाः, न्यूना हारियोजनाद् इति।


[^3/520]: E2: 4,463; E4: 4,740; E6: 1,240

[^3/521]: E1 gibt hāriyojanasya praśāṃsārthā in Klammern

____________________________________________


### वषट्काराच् च भक्षयेत् ॥ MS_३,५.३१ ॥

अथ किं समाख्यैवैका भक्षकारणम्? नेति ब्रूमह्, वषट्काराच् च भक्षयेत्, वषट्कारश् च भक्षणे निमित्तम्। कथम्? वचनात्, एवं हि श्रूयते - वषट्कर्तुः प्रथमभक्ष इति, भक्षणस्याप्राप्तत्वात्, न प्राथम्य् अविधानार्थ एष शब्दः, प्राथम्य् अविशिष्टं भक्षणम् एव विदधातीति।


____________________________________________


### होमाभिषवाभ्यां च ॥ MS_३,५.३२ ॥

अपरम् अपि कारणं होमाभिषवौ। कथम्? हविर्धाने [३५६][^3/522] ग्रावभिर् अभिषुत्याहवनीये हुत्वा प्रत्यञ्चः परेत्य् सदसि भक्षान् भक्षयन्तीति[^3/523]। न तावत्, एष क्रमो विधीयते, होमे निर्वृत्ते ततो भक्षणस्याप्राप्तत्वात्[^3/524]। द्वयोश् च क्रमयोर् विधानात्, अभिषुत्य हुत्वेति वाक्यं भिद्येत। अर्थेन च प्राप्तत्वाद् अस्य क्रमस्य। न ह्य् अकृते प्रयोजने कश्चित् प्रतिपादनम् अर्हति। न च, भक्षणाङ्गभावेन होमाभिषवौ चोद्येते। अभिषवस्य होमार्थत्वात्, होमस्य च फलार्थत्वात्। तस्माद् धोमाभिषवयोः कर्तॄणां भक्षणं विधीयते। ये ऽभिषुण्वन्ति जुह्वति च, ते भक्षयन्तीति।


[^3/522]: E2: 4,466; E4: 4,744; E6: 1,241

[^3/523]: Vgl. Tait.S. 6.2.11.4

[^3/524]: E2,4: tato bhakṣaṇam iti, bhakṣaṇasyāprāptatvāt

____________________________________________


### प्रत्यक्षोपदेशाच् चमसानाम् अव्यक्तः शेषे ॥ MS_३,५.३३ ॥

इदं श्रूयते - प्रैतु होतुश् चमसः प्र ब्रह्मणः प्रोद्गातॄणाम् इति। तत्र संदेहः - चमसेषु होमाभिषवयोः कर्तारो वषट्कर्तारश् च किं भक्षयेयुः, उत नेति। किं प्राप्तम्? न भक्षयेयुः, प्रत्यक्षोपदेशाच् चमसानां चमसिनः प्रति। प्रैतु होतुश् चमस इत्येवमादिभिर् विशेषवचनैः, होमाभिषवकारिणां[^3/525] सामान्यवाक्येन, यः सोमो भक्षणेन संस्कर्तव्यः, स चमसेषु चमसिभिर् इति, अथेदानीम् अन्यन् निमित्तं क्व भविष्यति? अव्यक्तः सामान्यनिमित्तः क्व? शेषे भविष्यति, यत्र न चमसिनः।


[^3/525]: E2,4: homābhiṣavādikāriṇāṃ

____________________________________________


### स्याद् वा कारणभावाद् अनिर्देशश् चमसानां कर्तुस् तद्वचनत्वात् ॥ MS_३,५.३४ ॥

स्याद् वा चमसेषु वषट्कर्त्रादीनां भक्षः, प्राप्यते हि तेषां तत्र कारणम्, न च प्रतिषिध्यते। ननु चमसिनां प्रत्यक्षो[३५७][^3/526]पदेशान् निवर्तेरन्। उच्यते - अनिर्देशश् चमसानां कर्तुस् तद्वचनत्वात्, प्रैतु होतुश् चमस इत्येवमादयः शब्दाः न शक्नुवन्ति वषट्कर्त्रादीन् प्रतिषेद्धुम्, उपदेष्टारो हि ते, न प्रतिषेद्धारः, तस्माद् वषट्कर्त्रादयो ऽपि चमसेषु भक्षयेयुः।


[^3/526]: E2: 4,469; E4: 4,747; E6: 1,241

____________________________________________


### चमसे चान्यदर्शनात् ॥ MS_३,५.३५ ॥

चमसे चान्यांश् चमसिनो दर्शयति - चमसांश् चमसाध्वर्यवे प्रयच्छति। तान् स वषट्कर्त्रे हरतीति। एको हि स्वश् चमसो वषट्कर्त्रे ह्रियते, तेन बहुहरणदर्शनं नावकल्पते, यदि वषट्कर्त्रादयो न चमसेषु भक्षयेयुः। तस्माद् भक्षयन्तीति।

अथ यत्रैकस्मिन् पात्रे बहवो भक्षयन्ति, कस् तत्र क्रम इति। उच्यते -

____________________________________________


### एकपात्रे क्रमाद् अध्वर्युः पूर्वो भक्षयेत् ॥ MS_३,५.३६ ॥

तस्य हि क्रमो भक्षयितुम्, यस्य हस्ते सोमः।


____________________________________________


### होता वा मन्त्रवर्णात् ॥ MS_३,५.३७ ॥

होता वा पूर्वो भक्षयेत्, मन्त्रवर्णात्, मन्त्रवर्णो हि तथा - होतुश् चित् पूर्वे हविरद्यम् आशतेति[^3/527], तथा - होतेव नः प्रथमः पाहीति[^3/528]।


[^3/527]: ṚV 10.94.2d

[^3/528]: ṚV 5.43.3c

____________________________________________


### वचनाच् च ॥ MS_३,५.३८ ॥
वचनम् इदं भवति - वषट्कर्तुः प्रथमभक्ष इति। वचन[३५८][^3/529]म् एवेदम्, न मन्तव्यम्, अनेकगुणविधानाद् अविवक्षितं प्राथम्यम् इति। अप्राप्तत्वात् प्राथम्यस्य, नायम् अनुवादः, विधिर् एव। समासेन च विदधतो नानेकगुणविधानं दुष्करम्।


[^3/529]: E2: 4,470; E4: 4,749; E6: 1,242

____________________________________________


### कारणानुपूर्व्याच् च ॥ MS_३,५.३९ ॥

प्रथं हि वषट्करणं निमित्तं होतुः, ततो होमो ऽध्वर्योर् निमित्तम्। निमित्तानुपूर्व्याच् च नैमित्तिकानुपूर्व्ये क्रमानुरोधः।


____________________________________________


### वचनाद् अनुज्ञातभक्षणम्[^3/530] ॥ MS_३,५.४० ॥

अथ य एकपात्रे सोमो ऽनेकेन भक्ष्यते, किं तत्रानुज्ञाप्य, अननुज्ञाप्य वा भक्षयितव्यम्, उतानुज्ञाप्यैवेति। लाघवाद् अनियमो प्राप्त उच्यते - अनुज्ञाप्य भक्षयितव्यम् इति। कस्मात्? वचनात्, इदं वचनं भवति - तस्मात् सोमो नानुपहूतेन पेय इति। उपह्वानं चानुज्ञापनम्। प्राप्तिसूत्रम् एतत्[^3/531]।

अथानुज्ञातेन भक्षयितव्यम् इति स्थिते, किं लौकिकेन वचनेनानुज्ञापयितव्यम्, उत वैदिकेनेति।
अनियमाल् लौकिकेनेति प्राप्त उच्यते -


[^3/530]: E2,4: ajñātabhakṣaṇam

[^3/531]: E1 gibt prāptisūtram etat in Klammern

____________________________________________


### तदुपहूत उपहूयस्वेत्य्[^3/532] अनेनानुज्ञापयेल् लिङ्गात् ॥ MS_३,५.४१ ॥

अनुज्ञापनलिङ्गो ऽयं मन्त्रः, लिङ्गात्, अनुज्ञापने समाम्नातः, [३५९][^3/533] सामर्थ्याद् विनिजुज्यते, तत्र कृते ऽर्थे लौकिको निवर्तते।


[^3/532]: E2,4: upahvayasvety

[^3/533]: E2: 4,472; E4: 4,751; E6: 1,242

____________________________________________


### तत्रार्थात् प्रतिवचनम् ॥ MS_३,५.४२ ॥

एतद् अवगतम् - तदुपहूत उपहूयस्वेत्य्[^3/534] अनेनानुज्ञापयेद्[^3/535] इति। अथ प्रतिवचने संदेहः - किं लौकिकं प्रतिवचनम् उतैतद् एवेति। किं प्राप्तम्? एतद् वैदिकम्, प्रश्ने विनियुक्तम्। लौकिकम् अन्यत् प्रतिवचनं भवितौम् अर्हति। एवं प्राप्ते ब्रूमः - तत्रैतद् एव प्रतिवचनम् इति।
ननु प्रश्नलिङ्गम् एतद् उपहूयस्वेति[^3/536]। उच्यते - यद् अस्य पूर्वम्, उपहूत इति प्रतिवचनस्य समर्थम्, तत् प्रतिवचनकार्ये बविष्यति। आह - विपरीतम् एतत् समाम्नानम्, पूर्वं हि प्रश्नेन भवितव्यम्, ततः प्रतिवचनेन। उच्यते - अर्थात्, पूर्वं प्रतिवचनकार्ये भविष्यति, अर्थो हि क्रमाद् बलीयान् इति।


[^3/534]: E2,4: upahvayasvety

[^3/535]: E2,4: etenānujñāpayed

[^3/536]: E2,4: upahvayasveti

____________________________________________


### तदेकपात्राणां समवायात् ॥ MS_३,५.४३ ॥

इदं संदिह्यते - किं यः कश्चिद् अनुज्ञापयितव्यः, उत समानपात्र इति। अविशेषाभिधानाद् यः कश्चिद् इति प्राप्त उच्यते - तत् खल्व् अनुज्ञापनम् एकपात्राणां स्यात्। कुतः? अनुज्ञापनम् इहाङ्गम्, अनुज्ञापनस्य चैतद् रूपम्, यत्रान्येन कर्तव्यम् अन्यश् चिकीर्षेत्, सो ऽनुमन्यस्वेति ब्रूते, सहभोज[३६०][^3/537]नादि वाचरितुकामश् चित्तम् अन्यस्यानुकूलयति। तद् एतन् नानापात्रेषु नैव संभवति। न हि तत्रान्येन कर्तव्यम्, अन्यो वा चिकीर्षतीति[^3/538]। सहभोजनादौ वा पदार्थे[^3/539] संमानयति। एकपात्रे तु सोमे साधारणे संस्कर्तव्ये न्यायेन समो विभागः प्राप्नोति, तत्राविभज्य पीयमाने कदाचिद् अन्येन पातव्यम् अन्यः पिबेत्, तत्रानुज्ञापनं संभवति, त्वयार्धं पातव्यम्, मयार्-धम्। कदाचिद् अहम् अभ्याधिकं न्यूनं वा पिबेयम्, तदनुज्ञातुम् अर्हसीति, एकपात्रे वा पानं त्वया सहाचरन्न् अहं तव चित्तप्रसादानं व्याहन्याम् इति संभवत्य् अनुज्ञापना। तस्माद् एक-पात्रेष्व् एवैतत् स्याद् इति।


[^3/537]: E2: 4,473; E4: 4,753; E6: 1,243

[^3/538]: E2,4 om. iti

[^3/539]: E2,4: padārthaṃ

____________________________________________


### याज्यापनयेनापनीतो भक्षः प्रवरवत् ॥ MS_३,५.४४ ॥

अस्ति ज्योतिष्टोमः, तत्र ऋतुयागेषु श्रूयते - यजमानस्य याज्या सो ऽभिप्रेष्यति होतर् एतद् यजेति स्वयं या निष्पद्य यजतीति। यदा स्वयं यजति, तदा संदेहः - किम् अस्य भक्षो ऽस्ति, नास्तीति। तद् उच्यते - याज्यायाम् अपनीयमानायां नापनीयेत भक्षणम्, होतुर् एव तु भक्षणं स्यात्, न यजमानस्येति। कुतः? अन्या हि याज्या, अन्यद् भक्षणम्, न चान्यस्मिन्न् अपनीयमाने ऽन्यद् अपनीयते। यथा तस्याम् एव याज्यायाम् अपनीयमानायां प्रवरो नापनीयते, तद्वद् एतद् अपीति।
ननु[^3/540] याज्याया अधि वषट्करोतीति, यत्र याज्या, तत्र वषट्कारः, यत्र वषट्कारः, तत्र भक्षणम् अपीति। न [३५१][^3/541] इत्य् उच्यते, न तावद् याज्यायाम् अवयवभूतो वषट्कारः, येन याज्याग्रहणेनासौ गृह्येत[^3/542]। यत् तु तस्या अधि वषट्करोतीति, अन्येनापि प्रयुज्यमानाया उपरि होता वषट्करिष्यति, याज्यापनयो हि वचनात्, न वषट्कारापनयः। यावद् वचनम्, वाचनिकं भवत्य् एव, वचनं हि तद्विषयम् एव।


[^3/540]: E2,4 om. nanu

[^3/541]: E2: 4,474; E4: 4,754; E6: 1,244

[^3/542]: E2,4 geben yena yājyāgrahaṇenāsau gṛhyeta in Klammern

____________________________________________


### यष्टुर् वा कारणागमात् ॥ MS_३,५.४५ ॥

यष्टुर् वा भक्षः स्यात्। कुतः? कारणागमात्, भक्षस्य कारणं वषट्कारः, स च याज्यायाम् आगच्छन्त्याम् आगच्छति। एवं हि श्रूयते - याज्याया अधि वषट्करोतीति।
नन्व् एतद् उक्तम् - यजमानेनापि प्रयुज्यमानायां होता[^3/543] अधि[^3/544] वषट्करोतीति। नैष समाधिः, अनवानता यष्टव्यम्, वषट्कारेण यागः क्रियते, न याज्यामत्रेण। तस्माद् आ वषट्कारान् नावानितव्यं यजमानेन, अन्यश् चेद् वषट्कुर्याद् अवान्याद् यजमानः। न च यजेत। यष्टव्ये चासौ चोद्यते, न याज्यामात्रवचने, स्वयं निपद्य यजतीति साङ्गस्य निषद्ययागे विधानात्।


[^3/543]: E2,4: prayujyamānāyā api hotā

[^3/544]: E2,4 om. adhi

____________________________________________


### प्रवृत्तत्वात् प्रवरस्यानपायः ॥ MS_३,५.४६ ॥

अथ यद् उक्तम् - यथा प्रवरो नापनीयते, एवं भक्षो ऽपीति। उच्यते - अशक्यत्वात् प्रवरो नापनीयते, अतिक्रान्तो हि स कथम् अपनीयेत होतुः? भ्रष्टे चावसरे, अनुष्ठीयमानो यजमानस्य विगुणः स्यात्। न च विगुणः कथंचिद् अर्थं साधयेत्। नात्र चोदकेन प्राप्नोति। अथोच्यते - यच् छक्यं तच् चोदकेन प्रापितम्, यन् न शक्यम्, न तत् प्रापितम् इति। प्रकृतिर् इयम्, [३६२][^3/545] अपूर्वस्यात्र विधानम्, यादृशम् उक्तम्, तादृशं यदि शक्यते कर्तव्यम्। यदि न शक्यते, यत्रैव शक्यते, तत्रैव कार्यम्। न यत्र विगुणम् इति। तस्मात् प्रवरस्यानपायो युक्तो न भक्षस्येति।


[^3/545]: E2: 4,477; E4: 4,756; E6: 1,244

____________________________________________


### फलचमसो नैमित्तिको भक्षविकारः श्रुतिसंयोगात् ॥ MS_३,५.४७ ॥

ज्योतिष्टोमे श्रूयते - स यदि राजन्यं वा[^3/546] वैष्यं वा याजयेत्, स यदि सोमं विभक्षयिषेत्, न्यग्रोधस्तिभीर् आहृत्य ताः संपिष्य दधन्य् उन्मृज्य तमस्मै भक्षं प्रयच्छेन् न सोमम् इति। तत्र संदेहः - किं फलचमसो भक्षविकारः, उतेज्याविकार इति। किं फलचमसं भक्षयेद् इत्य् अर्थः, उत फलचमसेन यजेतेति[^3/547]। किं प्राप्तम्? फलचमसो नैमित्तिको भक्षविकारः, भक्षणेन हि श्रुतेनैकवाक्यता भवतीति, तस्मै भक्षं प्रयच्छेद् इति, न, तेन यजेतेतिशब्दो ऽस्ति, तस्माद् भक्षविकारः।


[^3/546]: E2,4 om. vā

[^3/547]: E1 gibt kiṃ phalacamasaṃ bhakṣayed ity arthaḥ, uta phalacamasena yajeteti in Klammern

____________________________________________


### इज्याविकारो वा संस्कारस्य तदर्थत्वात् ॥ MS_३,५.४८ ॥

इज्याविकारो वा फलचमसः फलचमसेन यजेतेत्य् अर्थः[^3/548]। कथम्? यद् एतद् भक्षणम्, एतत् सोमसंस्कारार्थम्, फलचमस्यापि यदि भक्षणं फलचमससंस्कारार्थम्, फलचमसस्यान्यत्रानुपयोगाद् अनर्थकम्। अथ भक्षणं प्रधानम्। तथा - न सोमम् [३६३][^3/549] इत्य् अनुवादो नावकल्पते। यदि त्व् इज्याविकारो[^3/550] भवेत्, ततः फलचमससंस्कारो ऽवकल्पते। तस्माद् इज्याविकारः।
आह - कथं यजिसंबन्धे ऽसति, इज्याविकारो भविष्यतीति। उच्यते - अस्ति यजिसंबन्धः। कथम् इति। यदि राजन्यं वा[^3/551] वैष्यं वा याजयेत्, न्यग्रोधस्तिभीः संपिष्य तम् अस्मै भक्षं प्रयच्छेत्, याजयितुम् इति गम्यते। भक्षसंबन्धे हि न पूर्वम् उत्तरेण संबध्यते, यदि सोमं भक्षणेन संस्कर्तुम् इच्छेन् न्यग्रोधस्तिभीः संस्कुर्याद् इति। तस्मान् न भक्षणसंबन्धः। यागो हि प्रकृतो ऽस्ति, तेन सह संभन्त्स्यते, न दोषो भविष्यति।
ननु तस्मै भक्षं प्रयच्छेद् इतिवचनाद् भक्षसाधनम् इति गम्यते, न, यागसाधनम् इति, भक्षशब्दानन्तर्यात्। उच्यते - श्रूयमाणे संबन्धे ऽनर्थकम् इति कृत्वा प्रकृतसंअब्ध इत्य् उच्यते। कथं तु भक्षसंबन्ध इति। यद् धि[^3/552] यागद्रव्यं भक्षयितव्यम्, तच् चोदकेन भवति, तस्माद् भक्षसंबन्धं लभते, भक्षसंबन्धेन च यागसंबन्ध एव लक्ष्यते, यदि तेनेज्यते, ततः स भक्षो भवति, तस्माद् भक्षवचनात् सुतरां तेनेज्यत इति गम्यते, सैषा व्यवधारणकल्पना। तस्मै भक्सं प्रयच्छेत्, तम् अस्मै भक्षं कुर्याद् इत्य् अर्थः, यथा स भक्षो भवति, तथा कुर्याद् इति, यदि च तेनेज्यते, ततो ऽयं भक्षो भवति। तस्मात् तेन यष्टव्यम् इति।


[^3/548]: E1 gibt phalacamasena yajetety arthaḥ in Klammern

[^3/549]: E2: 4,478; E4: 4,759; E6: 1,245

[^3/550]: E2,4: ijyākāro

[^3/551]: E2,4 om. vā

[^3/552]: E2,4: yadi

____________________________________________


### होमात् ॥ MS_३,५.४९ ॥

होमविशेषवचनं भवति - यदान्यांश् चमसाञ्[^3/553] जुह्वति, अथैतस्य दर्भतरुणकेनोपहत्य जुहोतीति। इज्याविकारे सति दर्भतरुणकेनेति जुहोतौ गुणवचनम् अवकल्पते। तस्माद् अपीज्याविकारः।

[३६४][^3/554]


[^3/553]: E2,4: catamasāñ

[^3/554]: E2: 4,482; E4: 4,762; E6: 1,246

____________________________________________


### चमसैश् च तुल्यकालत्वात् ॥ MS_३,५.५० ॥

यदान्यांश् चामसान् उन्नयन्ति, अथैनं चमसम् उन्नयन्तीति। इज्याविकारे सत्य् उन्नयनदर्शनं युज्यते, न भक्षविकारे। तस्माद् अपीज्याविकारः।


____________________________________________


### लिङ्गदर्शनाच् च ॥ MS_३,५.५१ ॥

इतश् च पश्यामः - इज्याविकार इति। कुतः? लिङ्गदर्शनात्। किं लिङ्गं भवति? सोमप्रतिषेधानुवादः, तस्मै भक्षं प्रयच्छेत्, न सोमम् इति, इज्याविकारे सति सोमो न भक्ष्यते। तस्मात् पश्यामः - इज्याविकार इति।


____________________________________________


### अनुप्रसर्पिषु सामान्यात् ॥ MS_३,५.५२ ॥

अस्ति राजसूये दशपेयः, तत्र श्रूयते - शतं ब्राह्मणाः सोमान् भक्षयन्ति, दशदशैकैकचमसम् अनुप्रसर्पन्तीति। अत्र राजन्यचमसे संदेहः - किम्, तं राजन्या अनुप्रसर्पेयुः, उत ब्राह्मणा इति। किं प्राप्तम्? राज्यन्या इति। कथम्? दशदशैकैकं चमसम् अनुप्रसर्पेयुर् इत्य् अनुप्रसर्पतां संख्या विधीयते। एकस्यां राजन्यजातौ दशसंख्या विधीयते। राजन्यजातिः सैव, तेन तं दश राजन्या अनुप्रसर्पेयुर् एवं शतं ब्राह्मणा राजन्याश् च। तेषु शतशब्दो ऽनुवादः। अनुवादसरूपश् च, शतं भक्षयन्तीति। तस्माद् राजन्या राजन्यचमसम् अनुप्रसर्पेयुर् इति। केचिद् आहुः - ब्राह्मणराजन्यानाम् एकस्मिंश् चमसे भक्षणं [३६५][^3/555] विरुध्यत इति। न स दोषः, न हि सोमेनोच्छिष्टा भवन्तीति श्रूयते।


[^3/555]: E2: 4,484; E4: 4,766; E6: 1,247

____________________________________________


### ब्राह्मणा वा तुल्यशब्दत्वात् ॥ MS_३,५.५३ ॥

ब्राह्मणा वा राजन्यचमसम् अनुप्रसर्पेयुः। कथम्? शतं ब्राह्मणाः सोमं भक्षयन्तीति विधिः श्रुत्या ब्राह्मणगताम् एव संख्याम् आह। तस्माच् छतं ब्राह्मणाः, तेषां भक्षणार्थम् अनुप्रसर्पताम् एकैकस्मिंश् चमसे दशदशोपदिश्यन्ते। तस्माद् ब्राह्मणाशतस्य दश ब्राह्मणा राजन्यचमसम् अनुप्रसर्पेयुर् इति।


[३६६][^3/556]


[^3/556]: E2: 4,488; E4: 4,769; E6: 1,247

____________________________________________


## ३,६

### सर्वार्थम् अप्रकरणात् ॥ MS_३,६.१ ॥

अनारभ्य किंचिद् उच्यते - यस्य खादिरः स्रुवो भवति स छदसाम् एव रसेनावद्यति, सरसा अस्याहुतयो भवन्ति। यस्य पर्णमयी जुहूर् भवति न स पापं श्लोकं शृणोतीत्य्[^3/557]एवमादि। तत्र संदेहः - किं खादिरता स्रुवे, पालाशता जुह्वाम्, प्रकृतौ निविशते, उत प्रकृतौ विकृतौ चेति। किं प्राप्तम्? सर्वार्थम् अप्रकरणात्, प्रकृतिविकृत्यर्थम् एवंजातीयकम्। कुतः? अप्रकरणात्, न कस्य-चिद् प्रकरणे श्रूयन्ते, तानि वाक्येन सर्वत्र भवेयुर् इति।


[^3/557]: Tait.S. 3.5.7.1

____________________________________________


### प्रकृतौ वाद्विरुक्तत्वात् ॥ MS_३,६.२ ॥

प्रकृतौ वा निविशेरन्न् अनारभ्याधीतानि पात्राणि। कुतः? अद्विरुक्तत्वात्, एवम् अद्विरुक्तं भविष्यतीति। द्विरुक्तायां को दोषः? असंभव इति ब्रूमः - यद् धि प्रकृतौ विकृतौ च भवति, अस्ति तत् प्रकृतौ। प्रकृतौ चेद् अस्ति, चोदकेनैव विकृतिं प्राप्नोति, ततो नानारभ्य विधिम् आकाङ्क्षति। तस्माद् अनाकाङ्क्षितत्वाद् अनारभ्यविधिर् न तत्र विदधाति, तेन ब्रूमः - प्रकृत्यर्थ एवेति।


____________________________________________


### तद् वर्जन्तु वचनप्राप्ते ॥ MS_३,६.३ ॥

अप्रकरणात् प्रकृतिविकृत्यर्थम् एवेत्य् उच्यते - यत् तु चोद[३६७][^3/558]केन प्राप्नोतीत्य् अनारभ्यविधिना प्राप्ते न चोदकम् आकाङ्क्षति। तस्माद् अनारभ्यविधिवर्जं चोदकः प्रापयिष्यति, अनारभ्यविधिवाक्येन प्रत्यक्षेण स्रुवे खादिरता, चोदकवाक्येनानुमानिकेन विकृतौ। आनुमानिकाच् च प्रत्यक्षं बलवत्। तस्मात् प्रकृतिविकृत्यर्थो ऽनारभ्यविधिः।


[^3/558]: E2: 4,489; E4: 4,771; E6: 1,247

____________________________________________


### दर्शनाद् इति चेत् ॥ MS_३,६.४ ॥

यद्य् अनारभ्यविधिश् चोदकाद् बलीयान्, अनारभ्यविधिना प्राप्ते न चोदकम् आकाङ्क्षति, निराकाङ्क्षे वैकृते कर्मणि चोदको नैव प्राप्नोति। तत्र प्रयाजादीनां दर्शनं नैवोपपद्येत, दृश्यन्ते च प्रयाजादयः क्वचित्, प्रयाजे प्रयाजे कृष्णलं जुहोतीति[^3/559]। अथ चोदको बलीयान्[^3/560] तत एतद्दर्शनम् उपपद्यते। तस्मात् प्रकृत्यर्थो ऽनारभ्यविधिः।


[^3/559]: Tait.S. 2.3.2.3

[^3/560]: E2,4: balīyās, E6: balīyāṃs

____________________________________________


### न चोदनैकार्थ्यात् ॥ MS_३,६.५ ॥

न प्रकृत्यर्थः, सर्वार्थ[^3/561] इति ब्रूमः, अप्रकरणे समाम्नानात्। यद् उक्तम्, अनारभ्यविधिना निराकाङ्क्षस्य न चोदक इति, तन् नोपपद्यते। न ह्य् अनारभ्यविधिश् चोदनां निराकाङ्क्षीकरोति, प्राप्ते हि चोदके न स्रुवे खादिरतानारभ्यविधिना शक्या विधातुम्। असति चोदके ऽनारभ्यविधिर् अपि नास्ति, न चानारभ्यविधिः स्रुवं प्रापयति, तस्य च खादिरताम्। कुतः? चोदनैकार्थ्यात्। एकार्था हि चोदना, यस्य खादिरः स्रुवो भवतीति। न चात्र स्रुवः खादिरता चोभयं विधीयते, स्रुवस्य सतः खादिरताम् एष शब्द आह, स च चोदकेन प्राप्तः। तस्माद् अस्ति चोदकः, स ह्य् अनारभ्यविधिवाक्यस्य प्रत्यक्षत्वात् तं वर्जयित्वान्यं प्रापयति। तस्मात् प्रकृतिविकृत्यर्थो ऽनारभ्यविधिः।

[३६८][^3/562]


[^3/561]: E2: sarvārtham, E4: sarvārthe, E6: sarvārtha

[^3/562]: E2: 4,491; E4: 4,773; E6: 1,248

____________________________________________


### उत्पत्तिर् इति चेत् ॥ MS_३,६.६ ॥

इति चेत् पश्यसि - उत्पत्तिर् एषां प्रकृतिविधिभिस् तुल्या, प्रकृताव् अङ्गानि संक्षेपेण विस्तरेण चोच्यन्ते - पञ्च प्रयाजान् यचतीति संक्षेपेण। समिधो यजतीत्य्[^3/563]एवमादिना विस्तरेण। इहापि यस्य खादिरः स्रुवो भवतीत्येवमादिर् विस्तारः, यस्यैवंरूपाः स्रुव इति संक्षेपः। एवंरूपः प्रकृतौ विधिर् दृष्टः, अयम् अप्य् एवंरूपः, तस्मात् प्राकृत इति सामान्यतो दृष्टानुमानम्। तस्मात् प्रकृत्यर्थो ऽनारभ्यविधिर् इति।


[^3/563]: Tait.S. 2.6.1.1

____________________________________________


### न, तुल्यत्वात् ॥ MS_३,६.७ ॥

नैतद् एवम्। न ह्य् एवंजातीयकं सामान्यतोदृष्टं साधकं भवति, केवलम् अत्र प्राकृतविधिसारूप्यम्, न तु प्रकृताव् एतद् भवतीति प्रमाणम् अस्ति। अपि च विकृताव् अपि संक्षेपविस्ताराभ्याम्[^3/564] अङ्गानि विधीयन्ते, तिस्र आहुतीर् जुहोतीति[^3/565] संक्षेपः, आमनम् अस्यामनस्य देवा इति[^3/566] विस्तारः[^3/567]। अतो वैकृतैर्[^3/568] अप्य् अनारभ्यविधयस् तुल्याः, तस्माद् अयम् अहेतुः प्रकृतिनिवेशस्य।


[^3/564]: E2,4: saṃkṣepavistarābhyām

[^3/565]: Tait.S. 2.3.9.3

[^3/566]: Tait.S. 2.3.9.3

[^3/567]: E2,4: vistaraḥ

[^3/568]: E2,4: vaikṛter

____________________________________________


### चोदनार्थकार्त्स्न्यात् तु मुख्यविप्रतिषेधात् प्रकृत्यर्थः ॥ MS_३,६.८ ॥

तुशब्दः पक्षं व्यावर्तयति। न सर्वार्थो ऽनारभ्यविधिः, प्रकृत्यर्थः स इति ब्रूमः। कुतः? चोदनार्थकार्त्स्न्यात्, कृत्स्नं चोदकः प्रापयति, नानारभ्यविधिना वैकृतम् अपूवं? निराकाङ्क्षम्, पात्राणां हि तद् वाक्येन न यागानाम्। यागाश् चोदनालिङ्गसंयोगात् प्रकृतिम् अपेक्षन्ते, तया सहैकवाक्यतां यान्ति। प्राकृताश् च ताञ् शक्नवन्ति निराकाङ्क्षीकर्तुम्, नानारभ्य[३६९][^3/569]विधयः। तस्माद् अवश्यं चोदक उत्पादयितव्यः। स चेद् उत्पाद्यते, नार्थो ऽनारभ्यविधिना। न चासौ प्रकरणादीनाम् अभावात् प्रवर्तमानो ऽपि वैकृतेन यागेन संबध्येत। तस्माद् वैकृतेन कर्मणा
नानारभ्यविधिः संबध्यते। तस्य[^3/570] वैकृतस्य मुख्यस्य, अनारभ्यविधिर् वाक्यशेषः, प्रकृतौ वेति विप्रतिषेधे[^3/571] चोदकसामर्थ्यात्, प्राकृते वाक्यशेषे प्राप्ते ऽनारभ्यविधिर् न भविष्यति। तस्माद् अनारभ्यविधिः प्रकृत्यर्थ इति[^3/572]।


[^3/569]: E2: 4,493; E4: 4,775; E6: 1,249

[^3/570]: E2,4: na tasya

[^3/571]: E2,4: vipratiṣedhe

[^3/572]: E2,4,6 om. iti

____________________________________________


### प्रकरणविशेषात् तु विकृतौ विरोधि स्यात् ॥ MS_३,६.९ ॥

अनारभ्य, किंचित्, सामिधेनीनां परिमाणम् आम्नातम् - सप्तदश सामिधेनीर् अनुब्रूयाद् इति[^3/573]। तत्र संदेहः - किम् एतत् प्रकृतौ, उत विकृताव् इति। किं प्राप्तम्? पूर्वेण न्यायेन प्रकृताव् इति प्राप्तम्, प्रकृतौ च पाञ्चदश्यम् आम्नातम्, तेन विकल्प इति।
एवं प्राप्ते ब्रूमः - विकृताव् एवंजातीयको विधिः स्यात्। कस्मात्? प्रकृतेः पाञ्चदश्येन निराकाङ्क्षत्वात्। ननु विकल्पो भवैष्यतीत्य् उक्तम्। प्रकरणविशेषात् पाञ्चदश्येन न विकल्पः, विषमशासनात्। विकृतौ त्व् आनुमानिकं पाञ्चदश्यं बाधित्वा, अनारभ्यविधिवाक्येन प्रत्यक्षेण साप्तदश्यं निवेक्ष्यते। अद्वि[३७०][^3/574]रुक्तं चैतत् प्रयोगवचनम् उपसंहरिष्यति। तस्माद् एवंजातीयकं विकृत्यर्थम्।


[^3/573]: Ai.Br. 1.1

[^3/574]: E2: 4,495; E4: 4,777; E6: 1,249

____________________________________________


### नैमित्तकं तु प्रकृतौ, तद्विकारः संयोगविशेषात् ॥ MS_३,६.१० ॥

दर्शपूर्णमासयोर् आम्नातम् - गोदोहनेन पशुकामस्य प्रणयेद् इति, तथा - अग्नीषोमीये पशौ श्रूयते यूपं प्रकृत्य, बैल्वो ब्रह्मवर्चस्कामेन कर्तव्य इति[^3/575]। एवंजातीयकेषु संदेहः - किं प्रकृतौ निवेशः, विकृतौ वेति[^3/576]। किं प्राप्तम्? विकृताव् इति, प्रकृतीर् अन्येन पात्रेण यूपेन च निराकाङ्क्षाः। एवं प्राप्ते ब्रूमः - प्रकृतौ नैमित्तिकं निविशते, निमित्तसंयोगेन विधानात्, खादिरपालाशरौहितका अविशेषेणोक्ताः चमसश् च, गोदोहनं बैल्वश् च विशेषविहितौ, विशेषविधिना चाविशेषविधिर् बाध्यते। प्रकरणं सामान्यम्, निमित्तसंयोगो विशेषः, सामान्येन यत् प्राप्नोति, तत् परोक्षं लक्षणया। यत् तु विशेषेण, तत् प्रत्यक्षं श्रुत्या, श्रुतिश् च लक्षणाया बलीयसी, प्रत्यक्षं च परोक्षात्। तस्मात् प्रकृताव् एव स्यात्।


[^3/575]: Tait.S. 2.1.8.1

[^3/576]: E1 om. vā

____________________________________________


### इष्ट्यर्थम् अग्न्याधेयं प्रकरणात् ॥ MS_३,६.११ ॥

सन्ति पवमानेष्टयः - अग्नये पवमानायाष्टाकपालं निर्वपेत्, अग्नये पावकाय, अग्नये शुचय इति[^3/577]। तासां प्रकरणे, समाम्नातम् - ब्राह्मणो वसन्ते ऽग्निम् आदधीतेति[^3/578]। तत्र संदेहः - किम् अग्न्याधेयं पवमानेष्ट्यर्थम्, उत नेति। किं प्राप्तम्? [३७१][^3/579] इष्ट्यर्थम् इति। कुतः? प्रकरणात्, तासां प्रकरणे श्रूयते - अतस् तदर्थम्।


[^3/577]: Tait.S. 2.2.4.2

[^3/578]: Tait.Br. 1.1.2.6

[^3/579]: E2: 4,503; E4: 4,785; E6: 1,250

____________________________________________


### न वा तासां तदर्थत्वात् ॥ MS_३,६.१२ ॥

पवमानेष्टयो ह्य् अग्न्यर्थाः, यद्य् अग्निर् इष्ट्यर्थः स्यात्, ततस् तदर्थम् अग्न्याधेयम् इष्टीनाम् उपकुर्यात्। निष्फलास् त्व् इष्टयः, तदर्थम् अग्न्याधेयम् अपि निष्फलं स्यात्। कथं पुनर् अग्न्यर्थता पवमानेष्टीनाम्? निष्प्रयोजनत्वाद् एव, प्रयोजनवत्त्वाच् चाग्नीनाम्। भावयितव्या अपीष्टयो भूतानाम् अग्नीनाम् अर्थेन क्रियेरन्। तस्माद् अग्न्याधेयं पवमानेष्ट्यर्थम्।


____________________________________________


### लिङ्गदर्शनाच् च ॥ MS_३,६.१३ ॥

लिङ्गं दर्शयति[^3/580], यथाग्न्यर्थाः पवमानेष्टय इति। किं लिङ्गम्? जीर्यति वा एष आहितः पशुर् यद् अग्निः, तद् एतान्य् एवाग्न्याधेयस्य हवींषि संवत्सरे निर्वपेत्, तेन वा एष न जीर्यति, तेनैनं[^3/581] पुनर् नवं करोति तन् न सूक्ष्मम् इति[^3/582]।


[^3/580]: E2,4: liṅgaṃ ca darśayati:

[^3/581]: E2,4: tenaivaṃ

[^3/582]: Vgl. Tait.S. 1.5.7.3

____________________________________________


### तत्प्रकृत्यर्थं यथान्येनारभ्यवादाः ॥ MS_३,६.१४ ॥

तद् एतद् आधानं किं प्रकृत्यर्थम्, उत सर्वकर्मार्थम् इति संदेहः। किं प्राप्तम्? उच्यते, तत् प्रकृत्यर्थम्। कथम्? यथान्ये ऽनारभ्यवादाः प्रकृत्यर्थाः, तेनैव हेतुना।


____________________________________________


### सर्वार्थं वाधानस्य स्वकालत्वात् ॥ MS_३,६.१५ ॥

सर्वकर्मार्थं वाधानम्। को ऽर्थः? सर्वकर्मार्थं यद् अग्निद्रव्यम्, तदर्थम् आधानं न प्रकृत्यर्थम्। न प्रकृतीः प्रकृत्य श्रूयते। न [३७२][^3/583] च श्रुत्यादयो ऽस्य सन्ति, ये ऽङ्गभावम् उपपादयन्ति। अन्येष्व् अनारभ्यवादेष्व् अन्यतो निर्ज्ञाते ऽङ्गभावे ततो विचारः - किं प्रकृतेर् अङ्गभूतानि विकृतेर् इति, तस्मात् तेषु युक्तम्। इह त्व् अङ्गभावे न कारणम् अस्ति, तस्माद् अग्निप्रयुक्तम् आधानम्, न कर्मप्रयुक्तम्, सर्वकर्मार्था अग्नय[^3/584] इति सर्वार्थम् इत्य् उच्यते।
अपि चास्य स्वतः कालो विधीयते, स न विधातव्यः, यदा ज्योतिष्टोमस्य प्रयोगः, तदेदं कर्तव्यम्। तदा च वसन्तः। एवं यदा दर्शपूर्णमासयोः प्रयोगः, तदा कर्तव्यम्। तदा पौर्णमास्य् अमावास्या वा। अप्रकृत्यर्थं तु न प्रकृतिप्रयोगे क्रियेत, तत्र कालवचनं युक्तम्। तस्मान् न प्रकृत्यर्थम्।


[^3/583]: E2: 4,505; E4: 4,787; E6: 1,251

[^3/584]: E2,4: sarvakarmārthās tv agnaya

____________________________________________


### तासाम् अग्निः प्रकृतितः प्रयाजवत् स्यात् ॥ MS_३,६.१६ ॥

सन्ति पवमानेष्टव्यः - अग्नये पवमानायेत्य्[^3/585]एवमाद्याः। तत्र संदेहः - किं पवमानेष्टिसंस्कृते ऽग्नौ पवमानेष्टयः कर्तव्याः, उत नेति। किं प्राप्तम्? तासां खलु पवमानेष्टीनां पवमानेष्टिसंस्कृतो ऽग्निः प्रकृतितः स्यात्। कुतः? चोदकसामर्थ्यात्, प्रयाजवत्, यथासु प्रयाजा भवन्ति चोदकेन, एवं पवमानेष्टिसंस्कृता अग्नयो ऽपि भवेयुः।


[^3/585]: Tait.S. 2.2.4.2

____________________________________________


### न वा तासां तदर्थत्वात् ॥ MS_३,६.१७ ॥

न वेष्टिसंस्कारः, अग्नीनां पवमानेष्तिषु स्यात्। कस्मात्? [३७३][^3/586] तासां तदर्थत्वात्, ताः पवमानेष्टयो ऽग्निसंस्कारार्था इत्य् उक्तम्। यच् च नामाङ्गभूतं तच् चोदकेन गृह्यते। अग्निप्रयुक्तश् च पवमानेष्टिसंस्कारो न दर्शपूर्णमासप्रयुक्तः, तेन न चोदकेनाकृष्यते। अपि च पवमानेष्-टय इष्टिसंस्कारवर्जितां प्रकृतिम् अपेक्षन्ते, अविहितत्वात् तस्याम् अवस्थायां पवमापनेष्टीनाम्।


[^3/586]: E2: 4,508; E4: 4,790; E6: 1,251

____________________________________________


### तुल्यः सर्वेषां पशुविधिः प्रकरणाविशेषात् ॥ MS_३,६.१८ ॥

ज्योतिष्टोमे, पशुर् अग्नीषोमीयः - यो दीक्षितो यद् अग्नीषोमीयं पशुम् आलभत इति[^3/587], तथा सवनीयो ऽनुबन्ध्यश् च। सन्ति च पशुधर्माः, उपाकरणम् उपानयनम् अक्षया बन्धः, यूपे नियोजनं संज्ञपनं विशसनम् इत्येवमादयः। ते किं सर्वेषाम् अग्नीषोमीयसवनीयानुबन्ध्यानाम्, उत अग्नीषोमीयस्य सवनीयस्य वा[^3/588], उताग्निषोमीयस्यैवेति। किं प्राप्तम्? अविशेषत्, सर्वपशूनाम्। कथम् अविशेषः? ज्योतिष्टोमप्रकरणे सर्वे पशवः समाम्नाताः, तत्प्रकरणापन्नत्वात् सर्वे पशुधर्माः[^3/589] संबध्यन्ते, न चैषां तत्र कश्चिद् विशेषः।
### एवं प्राप्ते ब्रूमः - सवनीयस्यैते धर्माः भवेयुः, तुल्यः सर्वेषां पशुविधिः स्यात्, यदि प्रकरणे विशेषो न भवेत्। भवति तु प्रकरणे विशेषः, सवनीयानां प्रकरणे पशुधर्माः समाम्नाताह्, आग्नेयः पशुर् अग्निष्टोम आलभ्यः, आग्नेयो ह्य् अग्निष्टोमः। ऐन्द्राग्नः पशुर् उक्थ्य आलभ्यः, ऐन्द्राग्नानि ह्य् उक्थ्यानि। ऐन्द्रो वृष्णिः षोडशिन्य् आलभ्यः, ऐन्द्रो वै वृष्णिर् ऐन्द्रः षोडशी। सारस्वती मेष्य् अतिरात्र आलभ्या, वाग् वै सरस्वती [३७४][^3/590] इति[^3/591] प्रकृत्य पशुधर्मा आम्नाताः, तस्मात् सवनीयस्य प्रकरणाद् भवितुम् अर्हति ॥ MS_३,६.१८ ॥


[^3/587]: Tait.S. 6.1.11.6

[^3/588]: E2,4: ca

[^3/589]: E2,4: paśudharmaiḥ

[^3/590]: E2: 4,511; E4: 4,592; E6. 1,252

[^3/591]: ŚPBr 4.2.5.14

____________________________________________


### स्थानाच् च पूर्वस्य ॥ MS_३,६.१९ ॥

यद् उक्तम् - प्रकरणात् सवनीयार्था इति, एतद् गृह्णीमः, क्रमाच् चाग्नीषोमीयस्य। तस्य हि क्रम औपवसथ्ये ऽहनि समाम्नातम्, तस्माद् द्वयोर् अपीति।


____________________________________________


### श्वस् त्व् एकेषां तत्र प्राक्श्रुतिर् गुणार्था ॥ MS_३,६.२० ॥

एकेषां शाखिनां श्वः सवनीयानाम् आम्नानम्, तद् अपेक्ष्येयम् एषां गुणार्था पुनःश्रुतिः। कः पुनर् गुणः? यद् अर्थैषा श्रुतिः। उच्यते - पशून् संकीर्त्य, यथा वै मत्स्यो ऽविदितो जनम् अवधुउते[^3/592], एवम् वैते[^3/593] ऽप्रज्ञायमाना जनम् अवधुन्वत इत्य् एषाम् अविज्ञाने दोषम् अभिधाय, एभिः कथं सवनानि पशुमन्तीतिप्रश्नरूपकेण वपाप्रचारो गुणो विधीयते, तद् अर्थैषा श्रुतिः, वपाप्रचारेणैकवाक्यत्वात्। किम् अतः? यद्य् एवम्, न, सवनीयानां प्रकरणेन पशुधर्माः, क्रमाद् अग्नीषोमीयार्था एवेति। किं पुनस् तच् छ्व आम्नानम्? आश्विनं ग्रहं गृहीत्वा त्रिवृता यूपं परिवीयाग्नेयं सवनीयपशुम्[^3/594] उपाकरोतीति।


[^3/592]: E2,4: avadhūnute

[^3/593]: E2,4 om. vā

[^3/594]: E2,4: paśum, E6: savanīyaṃ paśum

____________________________________________


### तेनोत्कृष्टस्य कालविधिर् इति चेत् ॥ MS_३,६.२१ ॥

नैतद् अस्ति - क्रमाद् अग्नीषोमीयार्था एवेति, प्रकरणात् सवनीयार्थाः, पूर्वेद्युर् एवाम्नानं विधानार्थम्, आश्विनवाक्यं कालगुणविधानार्थम्। कथम्? तेन वपाप्रचारेणोकृष्टस्य काल एष विधीयते, प्रातःसवने वपाप्रचारे चोदिते सति पश्वालम्भो ऽपि तत्रैव प्रप्नोति। तत्र कालानियमे प्राप्ते, आश्विनं ग्रहं गृहीत्वेति कालमात्रं विधीयते। त्रिवृता यूपं [३७५][^3/595] परिवीयोपाकरोतीत्य्[^3/596] अनुवादः। इतरथा हि[^3/597] परिव्याणस्य कालो विधीयेत, उपाकरणस्य च। तत्रानेकगुणविधानाद् वाक्यं भिद्येत। तस्मात् सवनीयार्थाः पशुधर्मा इति।


[^3/595]: E2: 4,514; E4: 4,796; E6: 253

[^3/596]: E2,4: parivīyopakarotīty

[^3/597]: E2,4 om. hi

____________________________________________


### नैकदेशत्वात् ॥ MS_३,६.२२ ॥

नैतद् एवम्, अग्नीषोमीयार्था एवैते क्रमात्। आश्विनकालं ह्य् आम्नानं विधानार्थम्। गुणार्थ एतस्मिन् वाक्यं भिद्येत, न विधानार्थे। न हि वपाप्रचारेणोत्कृष्टस्य कालविधिः संभवति। एकदेशो हि वपाद्रव्यं तेन संनिपातिनो वपासंस्कारात्, उत्कर्षेन् नोपाकरणम्।


____________________________________________


### अर्थेनेति चेत् ॥ MS_३,६.२३ ॥

आह - अर्थेन तर्ह्य्[^3/598] उत्कृष्टस्य कालो विधीयते। मुष्टिना पिधाय वपोद्धरणम् आसीत आ वपाहोमाद् इति श्रूयते। पूर्वेद्युर् वपोद्धरणं मुष्टिना पिधाय न शक्नुयाद् एतावन्तं कालमासीनेनावस्थातुम्, अवश्यम् आहारविहारादयस् तेन कर्तव्या इति।


[^3/598]: E2,4: hi

____________________________________________


### न श्रुतिविप्रतिषेधात् ॥ MS_३,६.२४ ॥

नैतद् एवम्, श्रुतिविप्रतिषेधो[^3/599] भवेद् एवम्, न च श्रुतिविप्रतिषेधः, तृणमुष्टिना पर्णमुष्टिना वा पिधायिष्यते। नन्व् आस्त इत्य् उपवेशने भवति। नावश्यम् उपवेशन एव[^3/600], औदासीन्ये ऽपि दृश्यते। तद् यथा - गृह्याणि परिगृह्यास्ते, क्षेत्राणि परिगृह्यास्त इत्य् अनुपदेशने ऽपि भवति, व्यापारनिवृत्तौ। इहापि तृणमुष्टिना पर्णमुष्टिना वा पिधाय, आ वपाहोमाद् उदासिष्यते। तस्माद् आश्विनकालम् आम्नानं विधानार्थम्, न सवनीयानां प्रकरणे पशुधर्माः, तस्मान् न सवनीयार्थाः।

[३७६][^3/601]


[^3/599]: E2,4: śrutivipratiṣedhe

[^3/600]: E2,4: upaveśenaiva

[^3/601]: E2: 4,519; E4: 4,802; E6: 1,253

____________________________________________


### स्थानात् तु पूर्वस्य संस्कारस्य तद् अर्थत्वात् ॥ MS_३,६.२५ ॥

नास्ति सवनीयानां प्रकरणम् इत्य् एवं सति पूर्वेणैव हेतुना स्थानेन पूर्वस्याग्नीषोमीयस्य भवितुम् अर्हति। संस्कारो ऽयं पशुयागप्रयुक्तः, न ज्योतिष्टोमप्रयुक्तः, ज्योतिष्टोमप्रयुक्तत्वे न विशेषः पशूनां स्यात्। पशुयागा अपि हि धर्मान् प्रयोक्तुम् अपूर्वत्वात् समर्थाः, प्रकरणवन्तश् च। तस्मात् क्रमाद् अग्नीषोमीयधर्मा इति।


____________________________________________


### लिङ्गदर्शनाच् च ॥ MS_३,६.२६ ॥

इतश् च पश्यामो ऽग्नीषोमीयार्ताः पशुधर्मा इति। कुतः? लिङ्गदर्शनात्। लिङ्गम् अस्मिन्न् अर्थे भवति, वपया प्रातःसवने चरन्ति, पुरोडाशेन माध्यंदिने सवन इति पशुपुरोडाशं दर्शयति। इतरथा समानविधानेषु सर्वेषु पशुष्व् अग्नीषोमयोर् देवतयोः संस्कारार्थः सन् पुरोडाशः सामर्थ्याद् अग्नीषोमीयस्य भवेन् न सवनीयस्य, तयोर् देवतयोर् अभावात्, दर्शयति च। तस्माद् अग्नीषोमीयार्था इति।


____________________________________________


### अचोदना गुणार्थेन ॥ MS_३,६.२७ ॥

इदं पदोत्तरं सूत्रम्[^3/602]। आह, ननु छिद्रापिधानार्थः पशुपुरोडाशः। नेति ब्रूमः, अचोदना गुणार्थेन, तस्य छिद्रापिधानार्थेन न चोदना, अर्थवादः स इत्य् उक्तम्। तस्माद् देवतासंस्कारार्थः, तस्माद् अग्नीषोमीयार्थत्वे[^3/603], सवनीये पुरोडाशस्य दर्शनम् उपपद्यते, न साधारण्ये। तस्माद् अग्नीषोमीयार्थाः पशुधर्मा इति।

[३७७][^3/604]


[^3/602]: E1 gibt idaṃ padottaraṃ sūtram in Klammern

[^3/603]: E2,4: tasyāgnīṣomīyārthatve

[^3/604]: E2: 4,521; E4: 4,805; E6: 1,254

____________________________________________


### दोहयोः कालभेदाद् असंयुक्तं शृतं स्यात् ॥ MS_३,६.२८ ॥

अस्ति सायंदोहः, तथास्ति प्रातर्दोहः। सन्ति तु दोहधर्माः शाखाहरणम्, गवां प्रस्थापनम्, प्रसावनम्, गोदोहनम् इत्येवमादयः। ते किं सायंदोहार्थाः, उतोभयार्था इति। किं तावत् प्राप्तम्? दोहयोस् तयोर् असंयुक्तं धर्मैः शृतं भवेत्। कस्मात्? सायंदोहस्य हि क्रम औपवसथ्ये ऽहनि शाखाहरणादीन् समामनन्ति, तस्मिन्न् एवाहनि सायंदोहः। तस्मात् क्रमात् सायंदोहार्था दोहधर्मा इति।


____________________________________________


### प्रकरणाविभागाद् वा तत्संयुक्तस्य कालशास्त्रम् ॥ MS_३,६.२९ ॥

प्रकरणं हि साधारणम्, यथैव दध्न एवं पयसः, क्रमाच् च प्रकरणं बलवत्तरम्, तस्माद् उभयार्था दोहधर्माः। अपि च, न सायंदोहस्य पूर्वेद्युर् आम्नानम्। क्व तर्हि? उत्तरेद्युः। कथम्? एवम् आमनन्ति - ऐन्द्रं दध्य् अमावास्यायाम्, ऐन्द्रं पयो ऽमावास्यायाम् इति[^3/605], अमावास्यायां ह्य् उभयं[^3/606] साङ्गं चोद्यते। स एष सायंदोहो ऽर्थात् पूर्वेद्युर् अनुष्ठीयते, स्वभाव एष दध्नः, यत् पूर्वेद्युर् उपक्रान्तम् अपरेद्युर् अभिनिर्वर्तते। तस्मात् सायंदोहस्य क्रम आमाता इत्य् एतद् एव तावन् नास्ति। अत उभयार्था दोहधर्मा इति।


[^3/605]: Tait.S. 2.5.4.1

[^3/606]: E2,4: ubhaye

____________________________________________


### तद्वत् सवनान्तरे ग्रहाम्नानम् ॥ MS_३,६.३० ॥

अस्ति ज्योतिष्टोमः - ज्योतिष्तोमेन स्वर्गकामो यजेत [३७८][^3/607] इति[^3/608]। तत्रैन्द्रवायवाद्या ग्रहाः प्रातःसवने दश आम्नाताः, तत्र धर्मा श्रूयन्ते - उपोप्ते ऽन्ये ग्रहाः साद्यन्ते, अनुपोप्ते ध्रुवाः। दशापवित्रेण ग्रहं समार्ष्टीति। सन्त्य् अपरे माध्यंदिने सवने, अपरे तृतीयसवने ग्रहाः। तेषु माध्यंदिनीयेषु तार्तीयेषु च सवनेषु संदेहः[^3/609] - किं सर्वेषु ग्रहधर्माः कर्तव्याः, उत प्रातःसवने ये ग्रहास् तेष्व् इति। किं प्राप्तम्? प्रातःसवनग्रहेषु भवेयुः, तेषां हि क्रमे[^3/610] समाम्नानात्[^3/611] नेतरेषाम्। एवं प्राप्ते ब्रूमः - सवनान्तरे प्रातःसवनात्, माध्यंदिने तृतीयसवने च ग्रहाम्नानं तद्वद् एव भवितुम् अर्हति। सर्वेषां हि तुल्यं प्रकरणम्, यत्रैते धर्माः समाम्नाताः, वाक्येन ग्रहमात्रस्य विधीयन्ते। क्रमाच् च वाक्यप्रकरणे बलीयसी। तस्मात् सर्वार्था ग्रहधर्मा इति।


[^3/607]: E2: 4,522; E4: 4,807; E6: 1,255

[^3/608]: Tait.S. 6.5.2.2

[^3/609]: E2,4: tārtīyasavanīyeṣu ca saṃdehaḥ

[^3/610]: E2,4: teṣāṃ hi krame

[^3/611]: E2,4: samāmnātā

____________________________________________


### रशना च लिङ्गदर्शनात् ॥ MS_३,६.३१ ॥

अस्ति ज्योतिष्टोमे पशुर् अग्नीषोमीयः - यो दीक्षितो यद् अग्नीषोमीयं पशुम् आलभत इति[^3/612]। तत्र रशना श्रूयते, रशनाधर्माश् च - त्रिवृद् भवति, दर्भमयी भवति, प्रपिष्टानां[^3/613] कर्तव्या चेति। तत्र संदेहः - किम् एते धर्मा अग्नीषोमीयरशनायाः सवनीयरशनायाश् च साधारणाः, उताग्नीषोमीयरशनाया एवेति। किं प्राप्तम्? प्रकरणाद् अग्नीषोमीयरशनाया इति।
एवं प्राप्ते ब्रूमः - उभयोः साधारणा इति। कुतः? लिङ्गदर्शनात्, लिङ्गं भवति, एवम् आह - आश्विनं ग्रहं गृहीत्वा त्रिवृता यूपं परिवीयाग्नेयं पशुम्[^3/614] उपाकरोतीति [३७९][^3/615] सवनीयपरिव्याणे रशनां दर्शयति, सा यदि साधारणी, तत एतद् दर्शनम् अवकल्पते। यद्य् अग्नीषोमीयार्थाः, ततो ऽप्राकृतात् सवनीयपरिव्याणान् निवर्तेत। सवनीये च परिव्याणान्तरप्राकृतम्, यत्र त्रिवृत्त्वं दृश्यते। कथम्? स वै आश्विनं ग्रहं गृहीत्वोपनिष्क्रम्य यूपं परिव्ययतीति। तत्र यदि न साधारणी रशना, वाससा परिव्याणं प्राप्नोति, रशणां तु दर्शयति। तस्मात् साधारणी रशना, तत् सा-धारण्याच् च तद्धर्मा अपि साधारणाः। तद् एतल् लिङ्गाद् रशनासाधारण्यम्। को ऽत्र खलु न्याय इति। उच्यते - प्रकरणाद् अग्नीषोमीयस्य, वाक्याद् यूपमात्रस्येति।


[^3/612]: Tait.S. 6.1.11.6

[^3/613]: E2,4: pratiṣṭānāṃ

[^3/614]: E2,4: savanīyaṃ paśum

[^3/615]: E2: 4,524; E4: 4,809; E6: 1,255

____________________________________________


### आराच्छिष्टम् असंयुक्तम् इतरैः संनिधानात् ॥ MS_३,६.३२ ॥

दूराद् यच् छिष्यते ज्योतिष्टोमस्य, यथौपसदानुवाक्याकाण्डे ऽंश्वदाभ्यौ[^3/616]। तत्र संदेहः - किं ज्योतिष्टोमसमाम्नाता ग्रहधर्माः कर्तव्याः, उत नेति। किं प्राप्तम्? न कर्तव्याः, असंनिधानात्, यथा - पयसा मैत्रावरुणं श्रीणातीति[^3/617] वचनात्, मैत्रावरुणस्यैव श्रवणम्, न सर्वेषाम्। एवम् इदम् अपि धर्मजातं प्रकरणस्थानाम् एव, न सर्वेषाम् इति।


[^3/616]: E2,4: 'śvadābhyau

[^3/617]: Tait.S. 6.4.8.2

____________________________________________


### संयुक्तं वा तदर्थत्वाच् छेषस्य तन्निमित्तत्वात् ॥ MS_३,६.३३ ॥

संयुक्तं वा धर्मैः, एवंजातीयकं स्यात्, अप्रकरणस्थम् अपि। कुतः? यतः प्रकरणाद् वाक्यं बलीयः। नन्व् अन्यत्र क्रिय[३८०][^3/618]माणा ज्योतिष्टोमस्य नोपकुर्युः। उच्यते - उपकरिष्यन्ति, अंश्वदाभ्ययोस् तदर्थत्वाज् ज्योतिष्टोमार्थत्वाच्[^3/619] छेषो ऽयं ग्रहधर्मः, ग्रहनिमित्तो ज्योतिष्टोमस्योपकारकः। यावान् ग्रहो ज्योतिष्टोमस्योपकरोति, तस्य सर्वस्य भवितुम् अर्हति। तस्माद् अंश्वदाभ्ययोर् अपि ग्रहधर्माः कर्तव्या इति।


[^3/618]: E2: 4,525; E4: 4,811; E6: 1,256

[^3/619]: E1 gibt jyotiṣṭomārthatvāc in Klammern

____________________________________________


### निर्देशाद् व्यवतिष्ठेत ॥ MS_३,६.३४ ॥

यद् उक्तम् - यथा मैत्रावरुणं पयसा श्रीणातीति, तद् युक्तम्, श्रयणे वचनात्, प्रकरणं बाधित्वा व्यवस्थानम्। इह तु विपरीतम्, तत्र सर्वेषु ग्रहेषु प्रकरणम्, विशिष्टेषु वाक्यम्। इह तु सर्वेषु ग्रहेषु वाक्यम्, विशिष्टेषु प्रकरणम्। तस्माद् अप्रकरणस्थस्यापि धर्मा इति।


____________________________________________


### अग्न्यङ्गप्रकरणे तद्वत् ॥ MS_३,६.३५ ॥

अनारभ्याग्निम् उच्यते - चित्रिणीर् उपदधाति, वज्रिणीर् उपदधाति[^3/620], भूतेष्टका उपदधातीति[^3/621]। सन्ति तु प्रकरणे, इष्टकाधर्माः, अखण्डाम् अकृष्णलाम् इष्टकां कुर्याद् इति। तथ भस्मना इष्टकाः संयुज्याद् इति। तत्र संदेहः - किम् अप्रकरणे समाम्नातानाम् इमे धर्माः कर्तव्याः, उत नेति। किं प्राप्तम्? न कर्तव्याः। कुतः? असंनिधानाद्, इति प्राप्ते, उच्यते - अग्न्यङ्गम् एवंजातीयकं तद्वद् एव स्यात्, यद्वद् ग्रहाः। प्रकरणाद् धि वाक्यं बलवत्। अमूषां चेष्टकानाम् अग्न्यर्थत्वात्।

[३८१][^3/622]


[^3/620]: Tait.S. 5.7.3.1

[^3/621]: Tait.S. 5.6.3.1

[^3/622]: E2: 4,526; E4: 4,813; E1: 1,257

____________________________________________


### नैमित्तिकम् अतुल्यत्वाद् असमानविधानं स्यात् ॥ MS_३,६.३६ ॥

ज्योतिष्टोमे श्रूयते - स यदि राजन्यं वा[^3/623] वैश्यं वा याजयेत्, स यदि सोमं विभक्षयिषेत्, न्यग्रोधस्तिभीर् आहृत्य ताः संपिष्य दधन्य् उन्मृज्य तमस्मै भक्षं प्रयच्छेन् न सोमम् इति। ज्योतिष्टोमे सन्ति सोमधर्माः, मानम् उपावहरणं क्रयो ऽभिषव इत्येवमादयः। तत्र संदेहः - किं समानविधाना इमे धर्माः सोमस्य फलचमस्य च, उत सोमधर्माः, फलचमसस्य तु तद्विकारत्वाद् इति। गुणकामानां प्रवृत्तिर् वा प्रयोजनम् अधिकरणचिन्तायाः[^3/624]।
किं प्राप्तम्? समानविधानाः प्रकरणाविभागाद् इति प्राप्ते, उच्यते - नैमित्तिकम् एवंजातीयकं असमानविधानं[^3/625] स्यात्। कुतः? अतुल्यत्वात्, अतुल्यः सोमेन फलचमसः, सोमो नित्यवद् आम्नाताः, फलचमसो नैमित्तिकः। किम् अतः? यद्य् एवम्, धर्मा अपि नित्यवद् आम्नाताः न शक्या अनित्यवत् कर्तुम्। यदि साधारणाः, तत्रानारभ्यो ऽर्थो विधीयेत। अपि च नैमित्तिकः फलचमसः स सोमधर्मान् गृह्णाति, तत्र धर्माः साधारणाः सन्तो द्विरुक्ता इत्य् उच्येरन्। तस्माद् असमानविधानाः।


[^3/623]: E2,4 om. vā

[^3/624]: E1 gibt guṇakāmānāṃ pravṛttir vā prayojanam adhikaraṇacintāyāḥ in Klammern

[^3/625]: E2,4: evaṃjātīyakasamānavidhānaṃ

____________________________________________


### प्रतिनिधिश् च तद्वत् ॥ MS_३,६.३७ ॥

अस्ति प्रतिनिधिः, श्रुते द्रव्ये ऽपचरति, यथा व्रीहिष्व् अपचरत्सु नीवाराः। तत्र संदेहः - किं नीवाराः समानविधानाः, उत नेति। किं प्राप्तम्? प्रतिनिधिश् च तद्वत्, यथा नैमि[३८२][^3/626]त्तिकं नित्येनासमानविधानम्, एवं प्रतिनिधिः, अतुल्यत्वात्। कातुल्यता? व्रीहीणां विहिताः, न नीवाराणाम्। इयम् अतुल्यता, व्रीहीणां विहिताः, नीवाराणाम् अर्थापत्त्या भवन्ति।


[^3/626]: E2: 4,528; E4: 4,816; E6: 1,257

____________________________________________


### तद्वत्[^3/627] प्रयोजनैकत्वात् ॥ MS_३,६.३८ ॥

नैतद् अस्ति - असमानविधानः प्रतिनिधिर् इति, तद्वत् स्यात्, यद्वच् छ्रुतः, न प्रकृतिविकारभावः। कुतः? व्रीहित्वं हि व्रीहिधर्माणां व्रीहिव्यक्तौ निमित्तम्। न च व्रीहित्वस्य स्थाने नीवारत्वं भवतीति श्रूयते, तस्मान् न प्रकृतिविकारभावः। कथं तर्हि नीवारेषु धर्मा भवन्तीति। उच्यते -या व्रीहित्वेन परिच्छिन्ना व्रीहिव्यक्तयः, नीवारेषु ताः सन्ति। तासाम् अर्थेन ते धर्माः क्रियन्ते, तासां च व्यक्तीनाम् अन्यासां च व्रीहिगतानां तुल्य एष विधिः। का तुल्यता? उभये ऽपि व्रीहित्वलक्षिता इति। तस्मात् समानविधाना इति।


[^3/627]: E2,4: na tadvat

____________________________________________


### अशास्त्रलक्षणत्वाच् च ॥ MS_३,६.३९ ॥

इतश् च न प्रतिनिधेः श्रुतेन सह प्रकृतिविकारभावः। कुतः? अर्थलक्षणत्वात्, अर्थाद् धि प्रतिनिधिः क्रियते। न चार्थेनैतद् अवगन्तुं शक्यते, व्रीहित्वस्य स्थाने नीवारत्वं भवतीति। तस्मान् न प्रतिनिधेः श्रुतेन सह प्रकृतिविकारभावो भवतीति।


____________________________________________


### नियमार्था गुणश्रुतिः ॥ MS_३,६.४० ॥

अथ यः श्रुतः प्रतिनिधिः, तत्र किं सामानविध्यम् उत न [३८३][^3/628] इति। यथा - यदि सोमं न विन्देत पूतीकान् अभिषुणुयाद् इति[^3/629]। असामानविध्यम् इति ब्रूमः, अश्रुताद् ध्य् एतद् विपरीतम्। एवं प्राप्त उच्यते - नियमार्था गुणश्रुतिः, अत्राप्य् अर्थलक्षण एव प्रतिनिधिः, सोमे ऽविद्यमाने सोमसदृशं द्रव्यं प्राप्तम्। तत्र सुसदृशे द्रव्ये प्राप्त ईषत्सदृशं नियम्यते। अन्यस्मिन् प्रतिनिधातव्ये ऽन्यत् प्रतिनिधीयते श्रुतस्य स्थाने। न यागद्रव्यत्वेन।


[^3/628]: E2: 4,530; E4: 4,818; E6: 1,258

[^3/629]: PUBr 9.5.3

____________________________________________


### संस्थास् तु समानविधानाः प्रकरणाविशेषात् ॥ MS_३,६.४१ ॥

अस्ति ज्योतिष्टोमः, तत्र संस्थाः समाम्नाता अग्निष्टोमः, उक्थ्यः, षोडशी, अतिरात्र इति। तत्र दीक्षणीयादयो धर्माः। तेषु संदेहः - किं सर्वसंस्थं ज्योतिष्टोमं प्रकृत्य दीक्षणीयादयो धर्मा उक्ताः, उताग्निष्टोमसंस्थ्यम्[^3/630] अभिप्रेत्येति। किं प्राप्तम्? सर्वसंस्थासु समानं विधानम्। कुतः? प्रकरणाविशेषात्, नास्ति प्रकरणे विशेषः, येन ज्ञायेताग्निष्टोमसंस्थं प्रकृत्येति। तस्मात् समानविधानाः संस्था इति।


[^3/630]: E2,4,6: utāgniṣṭomasaṃsthām

____________________________________________


### व्यपदेशश् च तुल्यवत् ॥ MS_३,६.४२ ॥

तुल्य इव प्रकरणे व्यपदेशो भवति - यद्य् अग्निष्टोमो जुहोति, यद्य् उक्थ्यः परिधिमनक्ति, यद्य् अतिरात्र एतद् एव यजुर् जपन् हविर्धानं प्रतिपद्येतेति सर्वावस्थस्य विशेषवचनाद् अवगम्यते। यदि अपि सामान्यम्, तद् अपि सर्वावस्थस्यैवेति। यदि हि न[^3/631] समानं विधानम्, अग्निष्टोमसंस्थस्यैव [३८४][^3/632] स्यात्। नेहाग्निष्टोमं संकीर्तयेत्, असंकीर्त्यमाने ऽपि धर्मसंबन्धो भवतीति, सर्वावस्थस्य कीर्तनात् सर्वावस्थप्रकरणम्[^3/633] इत्य् अवगच्छामः।
अपि च श्रूयते - आग्नेयम् अजम् अग्निष्टोम आलभेत, ऐन्द्राग्नं द्वितीयम् उक्थ्ये, ऐन्द्रं वृष्णिं तृती-यं षोडशिनीति द्वितीयस्य तृतीयस्य च दर्शनं सामानविध्ये घटते। उक्थ्ये हि द्वे निमित्ते स्तः, अग्निष्टोमस्तोत्रम् उक्थ्यस्तोत्रं चेति, तत्र द्वौ नैमित्तिकाव् आग्नेयः पशुः, ऐन्द्राग्नश् चेति तेन द्वितीयदर्शनं तत्र युज्यते। एवं षोडशिन्य् अतिरात्रे च। प्रकृतिविकारभावे तु प्रत्यक्षश्रुतैर् ऐन्द्राग्नादिभिर् अतिदेशेन प्राप्त आग्नेयो बाध्येत। तत्र द्वितीयादिदर्शनं नोपपद्येत। भवति च। तस्मात् सर्वावस्थस्य ज्योतिष्टोमस्य दीक्षणीयादयो धर्मा इति।


[^3/631]: E2 und 4 geben na in Klammern

[^3/632]: E2: 4,532, E4: 4,821; E6: 1,259

[^3/633]: E2,4: sarvāvasthasya prakaraṇam

____________________________________________


### विकारास् तु कामसंयोगे स नित्यस्य[^3/634] समत्वात् ॥ MS_३,६.४३ ॥

नैतद् अस्ति, समानविधाना इति। किं तर्ह्य् उक्थ्यादयः संस्थाविकारभूताः स्युः, अग्निष्टोमसंस्थ्यमुरीकृत्य[^3/635] दीक्षणीयादयो धर्माः समाम्नाताः। कुतः? उक्थ्यादीनां कामसंयोगेन श्रवणात्। पशुकाम उक्थ्यं गृह्णीयात्, षोडशिना वीर्यकामः स्तुवीत, अतिरात्रेण प्रजाकामं याजयेद् इति। काम्यो गुणः श्रूयमाणो नित्यम् अर्थं विकृत्य निविशते। कथम्? गुणाद् एवंजातीयके काम्ये फलनिर्वृत्तिः, पशुकाम उक्थ्यं गृह्णीयात्, न ज्योतिष्टोमकाम उक्थ्यग्रहणकामो वा, यथा पशवो भवन्ति, तथा गृह्णीयाद् इत्य् अर्थः। कथम् इति। तत्रावश्यम् इतिकर्तव्यतापेक्षितव्या, संनिधानान् नित्यस्येतिकर्तव्यतयेति गम्यते।
कथं पुनर् येयम् इतिकर्तव्यता, सा नित्यस्येत्य् अवधार्यते, [३८५][^3/636] न पुनर् अस्यैव काम्यस्य, साधारणी वेति। उच्यते - यत्र यत्र गुणे कामो भवति, तत्र तत्र क्रियायां साध्यमानायां नान्यथा। सा तत्रेतिकर्तव्यता, यान्तिकम् उपनिपतति, सा साधनस्य वा साध्यस्य वेति संदिह्यमाना साध्यस्य भवितुम् अर्हति। नासौ साध्यस्याभवन्ती साधनेन संबध्यते, एवं हि स इतिकर्तव्यताविशेषश् चोद्यते, अनेन साधने[^3/637] साधकम् उपकुर्याद्[^3/638] इति। न चास्ति स प्रकारः, येनासाध्यमानायां क्रियायां तेन साधकः कृतो भवेत्। तस्मात् साधकस्यापीतिकर्तव्यताविशेषम् अभ्युपगच्छता, साध्यस्यापीत्य् एतद् अभ्युपगमनीयम्, साध्यश् च ज्योतिष्टोमः, साधिकाः संस्थाः, तस्माज् ज्योतिष्टोमस्य तावत् सेतिकर्तव्यतेति सिद्धम्।
अथ कस्मान् न साधारणी? नित्यवद् आम्नानात्, यदैव ज्योतिष्टोमः, तदैव दीक्षा। यदा तु ज्योतिष्टोमे पशुकामः, तदोक्थ्यसंस्थाः, सर्वदा ज्योतिष्टोमे धर्माः कर्तव्याः, एकदोक्थ्यसंस्थाः, तत्र सर्वदा ज्योतिष्टोमस्य धर्माः कर्तव्याः, ते चोक्थ्यादिसंस्थस्यार्थेनेति पूर्वम् उत्तरेण विरुध्यते, यदि सर्वदा नोक्थ्यादीनाम् अर्थेन। अथोक्थ्यादीनाम् अर्थेन न सर्वदा, उभयं विप्रति-षिद्धम्। तस्मान् न साधारणी। नित्यवद् आम्नानं च यद्य् अनित्यस्य स्यात्, नित्यवद् आम्नानं तद् अनित्यं क्रियेत, तत्र नित्यवद् आम्नानं बाध्येत। तस्मान् नित्यसंस्थस्य ज्योतिष्टोमस्य, न काम्यस्योक्थ्यादिसंस्थस्येति।


[^3/634]: E2,4: sa nityasya

[^3/635]: E2,4: saṃsthyamūrīkṛtya

[^3/636]: E2: 4,541; E4: 4,826; E1: 1,259

[^3/637]: E2,4: sādhanaṃ

[^3/638]: E2,4: kuryād

____________________________________________


### अपि वा द्विरुक्तत्वात् प्रकृतेर् भविष्यन्तीति ॥ MS_३,६.४४ ॥

नन्व् अग्निष्टोमसंस्थापि काम्या श्रूयते। द्वे हि तत्राम्नाते[^3/639], एकं नित्यवत्, एकं काम्यम्, तत्र द्वयोर् वाक्ययोः सामर्थ्यान् नित्य एव सकामो भविष्यति। नित्यताविधातो [३८६][^3/640] नास्तीत्य् अग्निष्टोमसंस्थस्य ज्योतिष्टोमस्य दीक्षणीयादयो धर्मा भविष्यन्तीति।


[^3/639]: E2,4: tatrāmnāne

[^3/640]: E2: 4,544; E4: 4,826; E1: 1,260

____________________________________________


### वचनात् तु समुच्चयः ॥ MS_३,६.४५ ॥

अथ यद् उक्तम् - द्वितीयतृतीयदर्शनं समानविधित्वे ऽवकल्पते, नान्यथेति, वचनं तद् भविष्यति, न दर्शनम्। ऐन्द्राग्न उक्थ्ये द्वितीयो विधीयते, तथैन्द्रः षोडशिनि तृतीयः।


____________________________________________


### प्रतिषेधाच् च पूर्वलिङ्गानाम् ॥ MS_३,६.४६ ॥

इतश् च पश्यामः प्रकृतिविकारभाव इति। कुतः? प्रतिषेधात् पूर्वलिङ्गानाम् - यद्य् अग्निष्टोमो जुहोति, यद्य् उक्थ्यः परिधिमनक्ति न जुहोतीति होमाभावदर्शनं न स्यात्। प्राप्ते निमित्ते वचनप्रामाण्यात् सामानविध्ये।


____________________________________________


### गुणविशेषाद् एकस्य व्यपदेशः ॥ MS_३,६.४७ ॥

अथ यद् उक्तम् - व्यपदेश इति। एकस्यैवाधिकृतस्य यथोक्तेन न्यायेनायम् अनधिकृतेन गुणेन व्यपदेशः। अग्निष्टोमग्रहणं चानुवाद इति।


[३८७][^3/641]


[^3/641]: E2: 4,547; E4: 4,836; E6: 1,261

____________________________________________


## ३,७

### प्रकरणविशेषाद् असंयुक्तं प्रधानस्य ॥ MS_३,७.१ ॥

स्तो दर्शपूर्णमासौ, तत्र बर्हिर् बर्हिर् धर्माश् च, तथा वेदिर् वेदिधर्माश् च। तत्र संदेहः - किं बर्हिरादयो बर्हिरादिधर्माश् च प्रधानस्योताङ्गप्रधानानाम् इति। किं तावत् प्राप्तम्? प्रकरणविशेषाद् असंयुक्तं प्रधानस्य, प्रधानस्य एवंजातीयका धर्माः। कस्मात्? प्रकरणविशेषात्, प्रधानानां हि प्रकरणं नाङ्गानाम्, प्रकरणेन चैषां संबन्धः, तस्मात् प्रधानस्य।


____________________________________________


### सर्वेषां वा शेषत्वस्यातत्प्रयुक्तत्वात् ॥ MS_३,७.२ ॥

सर्वेषां वाङ्गप्रधानानाम् इमे धर्माः, नात्र शेषत्वं प्रकरणाद् भवति, उपकारलक्षणं हि तत्। यद् यस्योपकरोति, तत् तस्य शेषभूतम्, सर्वेषां चाङ्गप्रधानानाम् इमे धर्मा उपकुर्वन्ति। कथम् अवगम्यते? वाक्यात्, वेद्यां हवींष्य् आसादयतीति हविर्मात्रं वाक्याद् गम्यते, प्रधानहवींषि प्रकरणात्। वाक्यं च प्रकरणाद् बलीयः, तस्माद् बर्हिषि हवींष्य् आसादयतीति।
आह यदि प्रकरणं वाक्येन बाध्यते, लोके ऽपि बर्हिषाम् इमे धर्मा उक्ता भवन्ति। तत्र को दोषः? सर्वत्र धर्माः कर्तव्याः प्राप्नुवन्ति। उच्यते - प्रकरणाद् दर्शपूर्णमासयोर् उपकारका एवेति गम्यते। तस्माल् लौकिकेषु न कर्तव्याः।
एवं चेद् अङ्गान्य् अपि न दर्शपूर्णमासशबदकानि, तस्मात् तेष्व् अपि न प्राप्नुवन्ति। उच्यते - यद्य् अप्य् अङ्गानि न दर्शपूर्णमास[३८८][^3/642]शब्दकानि, दर्शपूर्णमासयोर् उपकारकाणि, एषु क्रियमाणा धर्मा दर्शपूर्णमासयोर् उपकरिष्यन्ति। तस्माद् अङ्गप्रधानेषु कर्तव्या इति।


[^3/642]: E2: 4,549; E4: 4,838; E6: 1,261

____________________________________________


### आराद् अपीति चेत् ॥ MS_३,७.३ ॥

पिण्डपितृयज्ञे ऽपि बर्हिर् धर्मैर् युज्येत, सो ऽपि दाते बर्हिषि वर्तते, तस्य चापि बर्हिषास्ति प्रयोजनम्। तद् अप्य् आराच् छिष्टधर्मवत् स्यात्।


____________________________________________


### न तद् वाक्यं हि तदर्थत्वात् ॥ MS_३,७.४ ॥

न तस्य बर्हिर् एतैर् धर्मैर् धर्मवत्, वाक्यं ह्य् एकं दर्शपूर्णमासाभ्यां सह धर्माणाम्, तेन दर्शपूर्णमासयोर् उपकारका धर्माः, यद् दर्शपूर्णमासार्थम्, तत्र प्राप्नुवन्ति, नान्यत्र। तस्मात् पिण्डपितृयज्ञबर्हिषो न भविष्यन्ति।


____________________________________________


### लिङ्गदर्शनाच् च ॥ MS_३,७.५ ॥

लिङ्गं भवति, एवम् आह - स वै ध्रुवाम् एवाग्रे ऽभिधारयति, ततो हि प्रथमावाज्यभागौ यक्ष्यन् भवतीत्य् अभिधारणस्याज्यभागार्थतां दर्शयति।


____________________________________________


### फलसंयोगात् तु स्वामियुक्तं प्रधानस्य ॥ MS_३,७.६ ॥

ज्योतिष्टोमे केशश्मश्रुणोर् वपनं पयोव्रतानि तपश् चाम्नातानि। तेषु संदेहः - किम् अङ्गप्रधानार्थान्य् उत प्रधानार्थानि? किं तावत् प्राप्तम्? अङ्गप्रधानार्थानीति पूर्वेण न्यायेन प्राप्तम्।
[३८९][^3/643] एवं प्राप्ते ब्रूमः - स्वामियुक्तम् एतत्, तस्मात् प्रधानस्य। कस्मात्? फलसंयोगात्, पुरुषस्य योगेनायं संबन्धः, यागो ऽपूर्वस्य दाता, पुरुषः प्रतिग्रहीता। नन्व् अपरो ऽप्य् अस्ति संबन्धः, यागो निर्वर्त्यः, पुरुषो ऽभिनिर्वर्तक इति। फलेन तु संबन्धो भविष्यतीत्य् एवम् अर्थः पुरुषः श्रूयते। न हि यागं स साधयति, यागः सत्तया संभन्त्स्यत इति। किम् इति तर्हि निर्वर्तयतः फलं भवतीति। संस्काराश् च संस्कुर्वन्तीत्य् उच्यन्ते। यत् तस्य संस्कर्तव्यस्य प्रयोजनम्, तत्र सामर्थ्यं जनयन्तीति। फलं च ग्रहीतुं पुरुषस्य प्रयोजनम्, न यागम् अभिनिर्वर्तयितुम्। तस्माद् ये पुरुषसंस्कारास् ते पुरुषं फलप्रतिग्रहणसमर्थं कुर्वन्ति, न यागनिर्वृत्तिसमर्थम्। आह, यदि यागनिर्वृत्तौ न सामर्थ्यं जनयन्ति, कथं तर्हि यागधर्मास् ते भवन्ति। उच्यते - यागस्य स्वार्थं साधयतः साहाय्ये वर्तन्ते। कश् च तस्य स्वार्थः? यद् अस्य कर्ता फलेन संबध्यते। तस्मात् स्वामिसंस्काराः प्रधानार्था इति।


[^3/643]: E2: 4,552; E4: 4,844; E6: 1,262

____________________________________________


### चिकीर्षया च संयोगात् ॥ MS_३,७.७ ॥

ज्योतिष्टोमे श्रूयते - षट्त्रिंशत्प्रकमा प्राची चतुर्विंशतिर् अग्रेण त्रिंशज् जघनेनेयति शक्यामह इति[^3/644]। तत्र संदेहः - किम् एषा वेदिर् अङ्गप्रधानार्था, उत प्रधानार्थेति। किं तावत् प्राप्तम्? चिकीर्षया च संयोगात् प्रधानार्थेति। का चिकीर्षा? इयति शक्ष्यामह इति। यच् चिकीर्षितम्, तस्यार्थेनैषा श्रूयते - शक्ष्यामहे ऽस्यां कर्तुम् इति प्रधानं च तस्य चिकीर्षितम्, नाङ्गानि। प्रधानं हि फलवन् नाङ्गानि।
[३९०][^3/645] आह यद्य् अङ्गानि न चिकीर्षितानि, किम् अर्थं क्रियन्त इति। उच्यते - अचिकीर्षितान्य् अप्य् अङ्गानि क्रियन्ते, यद्य् अपि तानि न चिकीर्ष्यन्ते, तथापि तैर् अचिकीर्षितैर् अन्याच् चिकीर्ष्यते। तस्मात् तानि क्रियन्त इति, यच् चिकीर्षितम्, तस्य वेदिः। तस्मात् प्रधानार्थेति, स्थितं तावद् अपर्यवसितम्[^3/646]।


[^3/644]: Vgl. Tait.S. 6.2.4.5

[^3/645]: E2: 4,553; E4: 4,848; E6: 1,263

[^3/646]: E1 gibt sthitaṃ tāvad aparyavasitam in Klammern

____________________________________________


### तथाभिधानेन ॥ MS_३,७.८ ॥

स्तो दर्शपूर्णमासौ, तत्र श्रूयते - चतुर्होत्रा पौर्णमासीम् अभिमृशेत्, पञ्चहोत्रा अमाव् आस्याम् इति[^3/647]। तत्र संदेहः - किम् अङ्गप्रधानार्थम् अभिमर्शनम्, उत प्रधानार्थम् इति। किं तावत् प्राप्तम्? प्रधानार्थम् इति, प्रधाननामधेयं चैतत्[^3/648], पौर्णमास्य् अमावास्येति च। तस्मात् प्रधानस्याभिमर्शनम् इति।


[^3/647]: Mait.S. 1.9.1

[^3/648]: E2,4: ca tat

____________________________________________


### तद् युक्ते तु फलश्रुतिस् तस्मात् सर्वचिकीर्षा स्यात् ॥ MS_३,७.९ ॥

स्थिताद् उत्तरम्[^3/649]। यद् उक्तम् - प्रधानं चिकीर्षितं नाङ्गानि, तस्मात् प्रधानस्य वेदिर् इति। तन् न, तद् युक्ते फलश्रुतिः, साङ्गात् फलं श्रूयते, तस्मात् साङ्गं चिकीर्षितम्। यद्य् अप्य् अङ्गानि न चिकी[३९१][^3/650]र्षितानि, तथापि वेद्यां कर्तव्यानि। अन्यथा न साङ्गं वेद्यां कृतं भवति।


[^3/649]: E1 gibt sthitād uttaram in Klammern

[^3/650]: E2: 4,554; E4: 4,850; E6: 1,263

____________________________________________


### गुणाभिधानात् सर्वार्थम् अभिधानम् ॥ MS_३,७.१० ॥

यद् उक्तम् - प्रधाननामत्वात् पौर्णमासीशब्दस्यामावास्याशब्दस्य च, प्रधानहविषाम् अभिमर्शनम् इति। नैतद् एवम्, अङ्गहविषाम् अप्य् अभिमऋशनं स्यात्। कुतः? गुणाभिधानात्, गुणो ऽभिमर्शनम् इत्य् अभिधानं भवति। कतमत् तदभिधानम्? यत् गुणो ऽभिमर्शनम् इति ब्रूते। पौर्णमासीम् अमावास्याम् इति च द्वितीयान्तं पौर्णमास्यर्थम् अभिमर्शनं कर्तव्यम्, अमावास्यार्थम् अभिमर्शनं कर्तव्यम् इति, अतो यत्र यत्र क्रियमाणं पौर्णमास्याम् अमावास्यायां वोपकरोति, तत्र तत्र कर्तव्यम्। यद् यत् पौर्णमास्याम् अमावास्यायां वाभिसंबध्यते, साक्सात्, प्रणाड्या वा, तत्र तत्र क्रियमाणं तयोर् उपकरोति। तस्मात् प्रधानहविषाम् अङ्गहविषां च कर्तव्यम् इति।


____________________________________________


### दीक्षादक्षिणं तु वचनात् प्रधानस्य ॥ MS_३,७.११ ॥

ज्योतिष्टोमे दीक्षाः श्रूयते - तिस्रो दीक्षा इति, तथा दक्षिणाः श्रूयन्ते - तस्य द्वादशशतं दक्षिणा इति। तत्र संदेहः - किं दीक्षादक्षिणम् अङ्गप्रधानार्थम्, उत प्रधानार्थम् इति। किं प्राप्तम्? पुरुषाणाम् अङ्गप्रधानार्थत्वाद् दीक्षादक्षिणस्याङ्गप्रधानार्थतेति। एवं प्राप्ते ब्रूमः - दीक्षादक्षिणं प्रधानस्य। कुतः? वचनात्, वचनं हि भवति, दीक्षाः सोमस्य, दक्षिणाः सोमस्येति, न हि वचनस्य [३९२][^3/651] अतिभारो नाम क्वचित्। तस्माद् दीक्षादक्षिणं वचनात् सोमस्येति।


[^3/651]: E2: 4,556; E4: 4,853; E6: 1,264

____________________________________________


### निवृत्तिदर्शनाच् च ॥ MS_३,७.१२ ॥

निवृत्तिं दीक्षाणां दर्शयति। कथम्? अध्वर्यो यत् पशुनायाक्षीरथ कास्य दीक्षेति यत् षड्ढोतारं जुहोति सास्य दीक्षेति, असत्याम् अपि दीक्षायां वचनं भवति। तस्माद् अङ्गानां दीक्षादक्षिणम् इति।


____________________________________________


### तथा यूपस्य वेदिः ॥ MS_३,७.१३ ॥

अस्ति ज्योतिष्टोमे पशुर् अग्नीषोमीयः - यो दीक्षितो यद् अग्नीषोमीयं पशुम् आलभत इति[^3/652]। तत्र यूपं प्रकृत्य श्रूयते - वज्रो वै यूपो यद् अन्तर्वेदि मुनियात् तन् निर्दहेत्, यद् बर्हिर्वेद्य् अनवरुद्धः स्याद् अर्धम् अन्तर्वेदि मिनोत्य् अर्धं बहिर्वेद्य् अनवरुद्धो भवति, न निर्दहतीति।
तत्र संदेहः - किम् अन्तर्वेदीति यूपाङ्गभावेन वेदिर् उपदिश्यते, उतार्धम् अन्तर्वेद्य् अर्धं बहिर्वेदीति देशलक्षणार्थम् उच्यत इति। कथं यूपाङ्गभावेन कथं वा देशलक्षणेति। यदि यूपार्धस्य वेद्यन्तरस्य च संबन्धो विवक्षितः, एवं वेदिसंबद्धो यूपः कर्तव्यः, ततो यूपाङ्गभावेन। अथ यस्मिन् देशे मीयमानस्यार्धं वेद्यभ्यन्तरे ऽर्धं च बहिः, स देश उपदिश्यते, ततो देशलक्षणा।
किं प्राप्तम्? तथा यूपस्य वेदिः, यथा दीक्षादक्षिणं प्रधानस्य, तथा यूपस्य वेदिः, तथा यूपो मातव्यः, तथा मीयमानस्य [३९३][^3/653] अर्धं वेद्यभ्यन्तरे भवति। एवं वेदिश्रुतिर् अप्य् अनुग्रहीष्यते, इतरथा वेदिशब्दो लक्षयेद् देशम्, श्रुतिलक्षणाविषये श्रुतिर् न्याय्या न लक्षणा। तस्माद् यूपाङ्गभावेन वेदिर् निर्दिश्यते।


[^3/652]: Tait.S. 6.1.11.6

[^3/653]: E2: 4,558; E4: 4,856; E6: 1,265

____________________________________________


### देशमात्रं वाशिष्येणैकवाक्यत्वात् ॥ MS_३,७.१४ ॥

देशामात्रं वा वेदिशब्देन लक्ष्यते न वेदियूपाङ्गम्[^3/654]। कुतः? अशिष्येणैकवाक्यत्वात्, अर्धम् अन्तर्वेदि मिनोत्य् अर्धं बहिर्वेदीत्य् एतेनैकवाक्यता या, सा शासितव्येन, यदि देशलक्षणा, अथ यूपाङ्गभावेन वेद्या निर्देशः, ततो न शासितव्यो बहिर्वेदिनिर्देशो[^3/655] भवति। वेद्यां यूपस्याङ्गभावेनोपदिश्यमानायाम्, अर्धं बहिर्वेदीत्य् एतद् उच्चार्यमाणं न कस्मिंश्चिद् उपकारे वर्तते।
अथ बहिर्वेदिदेशम् अपि यूपाङ्गभावेनोपदिशेत्। वाक्यं भिद्येत। तस्माद् यूपाङ्गभावेन वेद्या निर्देशे बहिर्वेदिशब्दः सर्वथा न शासितव्यः। यदि तु देशलक्षणा, ततो विशिष्टे देशे लक्ष्यमाणे ऽवश्यवक्तव्यो बहिर्वेदिशब्दो भवति, अनुच्यमाने वेद्यभ्यन्तरे यस्मिन् कस्मिंश् च प्रदेशे यूप इति गम्यते। अथ पुनर् बहिर्वेदिशब्दे श्रूयमाणे, यतरस्मिन् देशे मीयमानस्यार्धम् अन्तर्वेद्य् अर्धं बहिर्वेदि, स देशो लक्षयितुम् इष्टो भवति। स च बहिर्वेदिशब्देन विना न शक्यते लक्षयितुम् इत्य्, अवश्यं शासितव्यो भवति। तस्माद् देशलक्षणेति।


[^3/654]: E2,4: vedir yūpāṅgam

[^3/655]: E2,4: bahirvedideśo

____________________________________________


### स्वामिधेनीस् तद् अन्वाहुर् इति हविर्धानयोर् वचनात् सामिधेनीनाम् ॥ MS_३,७.१५ ॥

ज्योतिष्टोमे श्रूयते - उत यत् सुन्वन्ति सामिधेनीस् तद् अन्वाहुर् [३९४][^3/656] इति, हविर्धानयोर् यस्मिन् हविर्धाने सुन्वन्ति, तत् सामिधेनीभिः संबन्धयेद् इत्य् अर्थः। तत्र संदेहः - किं सामीधेनीनाम् अङ्गभावेन हविर्धानं चोद्यते, हविर्धानविशिष्टाः सामिधेन्यो ऽनुवक्तव्याः, उत हविर्धानेनामूषाम् अनूच्यमानानां देशो लक्ष्यत इति। किं तावत् प्राप्तम्? सामिधेनीनाम् अङ्गत्वेन हविर्धानं चोद्यते - यस्मिन् हविर्धाने सुन्वन्ति, तत् सामिधेनीभिः संबन्धयेद् इति, तेन हविर्धानसंबद्धाः सामिधेन्यो ऽनुवक्तव्या इति वचनात् सामिधेन्यङ्गभावे सति हविर्धानश्रुतिर् अनुग्रहीष्यते। इतरथा देशं लक्षयेद् इति। तस्मात् सामिधेन्यङ्गं हविर्धानम्।


[^3/656]: E2: 4,560; E4: 4,861; E6: 1,265

____________________________________________


### देशमात्रं वा प्रत्यक्षं ह्य् अर्थकर्म सोमस्य ॥ MS_३,७.१६ ॥

देशलक्षणार्थं वैतद् उच्यते - यस्मिन् सुन्वन्ति, तस्मिन् देशे सामिधेन्यो ऽनुवक्तव्या इति, प्रत्यक्षं ह्य् अर्थकर्म सोमस्य तेन क्रियते। दक्षिणे हविर्धाने सोमम् आसादयतीति[^3/657], सोमासादनार्थं तावद् एतद् उपादेयम्। सामिधेन्यो ऽप्य् अग्निसमिन्धनार्थम् उपादेया इति। इह त्व् एतावच् छ्रूयते - यस्य हविर्धानस्य समीपे सुन्वन्ति तत्संबद्धाः सामिधेन्यो ऽप्य्[^3/658] अग्निसमिन्धनार्थम् उपादेया[^3/659] इति, तत्र न ज्ञायते, किं सामिधेन्यः संबद्धाः हविर्धानस्योपकुर्वन्ति? किं हविर्धानं सामिधेनीनाम् इति। तद् उच्यते - सामिधेन्यस् तावद् धविर्धानस्य नोपकुर्वन्ति, न हि तावद् विधीयन्ते, सामिधेन्यो ऽनुवक्तव्या इति। किं तर्हि? हविर्धानविशेषसंबन्धस् तासां विधीयते, [३९५][^3/660] न चाविहितम् अङ्गं भवति। नाप्य् एवं विधीयते, हविर्धानमासाम् अनुच्यमानानाम् उपादातव्यं संबन्धयितुम् इति। कथं तर्हि? हविर्धानीविशेषसंबन्धः[^3/661] सामिधेनीनां श्रूयते, हविर्धानसंबन्धो[^3/662] विधीयते, न च सामिधेनीसंबन्धो हविर्धानस्य प्राप्तः, यो विशेषार्थम् अनूद्येत। केन तर्हि हविर्धानस्य संबन्धः? प्रत्यक्षं ह्य् अर्थकर्म सोमस्य, न तु सामिधेनीकर्म प्रत्यक्षं हविर्धानस्य। भवति तु देशस्य सामिधेनीसंबन्धः, अपरेण वेदिम् इति होतुर् देशो लक्षितः, स उत्तरस्य दक्षिणस्य वा हविर्धानस्य समासन्नः। तत्र यत्[^3/663] सुन्वन्ति, तद् अन्वाहुर् इत्य् उपपद्यते वचनम्। तस्माद् देशलक्षणार्थं हविर्धानग्रहणम्।
अथैवम् अभिसंबन्धः कस्मान् न भवति? यस्मिन् हविर्धाने सुन्वन्ति, तस्य हविर्धानस्य सामिधेनीसंबन्ध इति। नैवं शक्यम्, एवं द्वाव् अर्थौ विधातव्यौ भवतः, हविर्धानसंबन्धो हविर्धानविशेषसंबन्धश् च। तत्र वाक्यं भिद्यते। तस्मान् नैवम् अभिसंबन्ध इति।


[^3/657]: E2,4: āsādayantīti

[^3/658]: E2,4 om. 'py

[^3/659]: E2 und 4 geben sāmidhenyo 'gnisamindhanārtham upādeyā in Klammern

[^3/660]: E2: 4,561; E4: 4,863; E6: 1,266

[^3/661]: E2,4: havirdhānīviśeṣasaṃbandho 'tra

[^3/662]: E2,4: na havirdhānasaṃbandho

[^3/663]: E2,4: tat

____________________________________________


### समाख्यानं च तद्वत् ॥ MS_३,७.१७ ॥

समाख्यानं च तद्वद् एव भवति, यथास्माभिर् न्याय उपदिष्टः - सोमार्थं हविर्धानम् इति।


____________________________________________


### शास्त्रफलं प्रयोक्तरि तल्लक्षणत्वात् तस्मात् स्वयं प्रयोगे स्यात् ॥ MS_३,७.१८ ॥

इह कर्माण्य् उदाहरणम् - अग्निहोत्रं जुहुयात् स्वर्गकामः, दर्शपूर्णमासाभ्यां स्वर्गकामो यजेत, ज्योतिष्टोमेन स्वर्गकामो यजेतेति। तत्र संदेहः - किम् एतानि कर्माणि स्वयम् [३९६][^3/664] अनुष्ठातव्यानि, उतात्रोत्सर्गमात्रं स्वयं कुर्यात्, शेषम् अन्यः स्वयं वा, उत शेषम् अन्य एवेति। किं प्राप्तम्? स्वयं प्रयोगे स्यात्। कुतः? यतः स्वयं प्रयुञ्जानस्य फलं भवति। कथम् अवगम्यते? तल्लक्षणत्वात्, शब्दो ऽस्यार्थस्य लक्षणम्, स्वयं प्रयुञ्जानस्य फलं भवतीति। कतमः स शब्दः? स्वर्गकामो यजेतेति, यः स्वर्गं कामयते, स एवोच्यते, यागे कर्ता भवन् फलं साधयेद् इति। साङ्गे च कर्ता भवन् फलं प्राप्नोति, तस्मात् स्वयं प्रयोगे स्यात्।


[^3/664]: E2: 4,563; E4: 4,867; E6: 1,267

____________________________________________


### उत्सर्गे तु प्रधानत्वाच् छेषकारी प्रधानस्य, तस्माद् अन्यः स्वयं वा स्यात् ॥ MS_३,७.१९ ॥

उत्सर्गे प्राधान्यम् अस्ति। कथम्? य उत्सर्गं करोति तेन सर्वं कृतं भवति। कथम्? परिक्रय उत्सर्गः, तेनानन्ताः सर्वं कुर्वन्ति। तस्माद् यः परिक्रयं करोति तेन स्वयम् एव सर्वं कृतं भवति। तस्माद् उत्सर्गमात्रं स्वयं कुर्यात्, शेषम् अन्यः स्वयं वा।


____________________________________________


### अन्यो वा स्यात् परिक्रयाम्नानाद् विप्रतिषेधात् प्रत्यगात्मनि ॥ MS_३,७.२० ॥

शेषस्यान्य एव स्यात् कर्ता। कुतः? परिक्रयस्याम्नानत्वात्। पुरुषान् अतिप्रकारेषु बहुषु प्राप्तेषु परिक्रयो नियतः। तस्मात् परिक्रयेणानतैः सर्वे पदार्थाः कर्तव्या इति। विप्रतिषेद्धश् चात्मनि परिक्रयः। यदि स्वयं कुर्यात्, अपरिक्रीतेन कृतं स्यात्, तत्र परिक्रयाम्नानानर्थक्यम्, अदृष्टार्थो वा प्रतिज्ञायेत। तस्माद् अन्यैः परिक्रीतैः शेषाः पदार्थाः कर्तव्या इति। उत्सर्गं तु स्वयं कुर्वता सर्वं स्वयं कृतं भवति।

[३९७][^3/665]


[^3/665]: E2: 4,566; E4: 4,875; E6: 1,268

____________________________________________


### तत्रार्थात् कर्तृपरिमाणं स्याद् अनियमो ऽविशेषात् ॥ MS_३,७.२१ ॥

तत्र तैः परिक्रीतैः कर्तव्येष्व् अनियमेन कर्तृपरिमाणं स्यात्। कुतः? अविशेषात्, न कर्तृपरिमाणे विशेषः कश्चिद् आम्नायते। अर्थेन तत्परिमाणम्, यावाद्भिर् असाव् इतिकर्तव्यता निर्वर्तते, तावतो वृणीत[^3/666]।


[^3/666]: E2,4: vṛṇīteti, E6: vṛṇīte

____________________________________________


### अपि वा श्रुतिभेदात् प्रतिनामधेयं स्युः ॥ MS_३,७.२२ ॥

यावन्ति कर्तृनामधेयानि कर्माणि श्रूयन्ते - तावन्तो वरीतव्या भिद्यन्ते, तानि च[^3/667] नामधेयश्रवणानि। तान् पुरो ऽध्वर्युर् विभजति, प्रतिप्रस्थाता मन्थिनं जुहोति, नेष्टा पत्नीम् अभ्युदायति[^3/668], उन्नेता चमसान् उन्नयतीति। तथा - प्रस्तोता प्रस्तौति, उद्गातोद्गायति, प्रतिहर्ता प्रतिहरति, सुब्रह्मण्यः सुब्रह्मण्याम् आह, होता प्रातरनुवाकम् अनुब्रूते, मैत्रावरुणः प्रेष्यति, चानुचाह, अच्छावाको यजति, ग्रावस्तोत्रीयाम् अन्वाह। एतावद्भिः कर्मणि प्रयोजनम्, तेन ते ऽवश्यम् एतानि यथाश्रुतानि कर्तुं वरीतव्याः, एतद् व्यतिरिक्तो ऽन्यः पदार्थो न विद्यते। यो ऽपि वाक्येन नोपदिष्टः, स समाख्यया गम्यते। तस्माद् एतावतो वृणीतेति।


[^3/667]: E2,4 om. ca

[^3/668]: E2,4: abhyudānayati

____________________________________________


### एकस्य कर्मभेदाद् इति चेत् ॥ MS_३,७.२३ ॥

एवं चेत् प्रतिज्ञायते - एतावतो वृणीतेति। तन् न, यो यस् तत्कर्म करिष्यतीति संकल्पते, स स तत् तच् छब्दाभिधेयो [३९८][^3/669] भवति, एको ऽपि बहून् पदार्थान् कर्तुं बहुभिर् नामधेयैर् उच्येत, तस्माद् अनियमः।


[^3/669]: E2: 4,567; E4: 4,878; E6: 1,268

____________________________________________


### नोत्पत्तौ हि ॥ MS_३,७.२४ ॥

नैतद् एवम्, उत्पत्तौ पुरुषाणाम्, उत्पाद्यमानेषु पुरुषेषु नामधेयानि भिद्यन्ते - ब्राह्मणं[^3/670] वृणीते, होतारम् वृणीते, उद्गातारं वृणीते, अध्वर्युं वृणीत इत्येवमादि। तस्मात् कर्मणि तैर् एवं नामकैः प्रयोजनम्, अवश्यन्ते वरीतव्याः। तस्माद् एषां वरणे संकीर्तनं न विधिः। प्रयोजनस्याभावन् नानुवादः। न वेदे तावन्तो वरीतव्या इति ब्रूयात्, अनर्थकम् एव स्यात्। शक्नोति चेदं प्रत्याययितुं संख्याविशेषम्। तस्माद् यः संख्याविशेषो एषां प्रतीयते तदर्थम् एतद् वचनम्। तस्मात् षोडश कर्तारो वरीतव्याः, सोमस्[^3/671] तावत् कर्तृकश् च स्यात्[^3/672]। एवं दर्शपूर्णमासयोर् अपि।


[^3/670]: E2,4,6: brahmāṇaṃ

[^3/671]: E2,4 om. somas

[^3/672]: E2,4: ca somaḥ syāt

____________________________________________


### चमसाध्वर्यवश् च तैर् व्यपदेशात् ॥ MS_३,७.२५ ॥

सन्ति ज्योतिष्टोमे चमसाध्वर्यवः - चमसाध्वर्यून् वृणीतेति। तेषु संदेहः - किम् एषाम् अन्यतमाः, उतैतेभ्यो ऽन्य इति। किं तावत् प्राप्तम्? एतावतां संकीर्तनाद् एषाम् एवान्यतमाः। इति[^3/673] प्राप्ते ब्रूमः - चमसाध्वर्यवश् चापरे भवेयुस् तेभ्यो ऽन्य इति। कुतः? तैर् व्यपदेशात्, तैः परिगणितैर् एषां व्यपदेशो भवति - मध्यतःकारिणां चमसाध्वर्यवः, होत्रकाणां चमसाध्वर्यव इति।
ननु य एव प्रकृतास् ते चमसाध्वर्यवो भवेयुः। नेति ब्रूमः। कुतः? तैर् व्यपदेशात्, मध्यतःकारिणां चमसाध्वर्यवो [३९९][^3/674] होत्रकाणां चमसाध्वर्यव इति, षष्ठी संबन्धे सति भवति। ऋत्विग्भिस् ते व्यपदिश्यन्ते, ऋत्विजस् तेषां स्वामिनो न यजमानः, यजमानपुरुषेभ्यश् चैते ऽन्य इति नः प्रतिज्ञातम्। न यजमानेन चमसाध्वर्यवं[^3/675] कर्तुं वरीतव्याः, ऋत्विग्भिस् ते वरीतव्या इति। अपि चैषाम् उत्पत्तिवाक्य एव भेदः, चमसाध्वर्यून् वृणीतेति।


[^3/673]: E2: saṃkīrtanād eṣām evam anyatamā iti, E4: saṃkīrtanādeśām evānyatamā iti

[^3/674]: E2: 4,569; E4: 4,882; E6: 1,269

[^3/675]: E2,4: camasādhvaryutvaṃ

____________________________________________


### उत्पत्तौ तु बहुश्रुतेः ॥ MS_३,७.२६ ॥
तेष्व् व संदेहः - किम् अनियमः, एको द्वौ बहवो वा, उत बहव एवेति? अनियम इति प्राप्त उच्यते - बहव इति। कुतः? उत्पत्तौ बहुश्रुतेः, चमसाध्वर्यव इत्य् एषाम् उत्पत्तौ बहुश्रुतिर् भवति, तस्माद् बहव इति।


____________________________________________


### दशत्वं लिङ्गदर्शनात् ॥ MS_३,७.२७ ॥
ज्योतिष्टोमे सन्ति चमसाध्वर्यवः[^3/676], ते च बहव इत्य् उक्तम्। कियन्तो बहव इति संदेहे त्रयः, बहुवचनसामर्थ्याद् इति प्राप्ते ब्रूमः - दशत्वं लिङ्गदर्शनात्। ते दश भवेयुः, तथा हि लिङ्गं ज्योतिष्टोमविकारे दशपेये श्रूयते - दश चमसाध्वर्यवो दश दशैकैकं चमसम् अनुसर्पन्तीति, एतस्मात् कारणाद् दशपेयो भवतीति ब्रुवन् दश चमसाध्वर्यून् दर्शयति, यदि त्रयो भवेयुः, एतद्दर्शनं नोपपद्यते। तस्मात् त्रीन् अतीत्यैषा संख्या, यदि च दश न भवेयुर् नोपपद्येतैतद्दर्शनम्। तस्माद् [४००][^3/677] भवन्ति दश, दश चैषां स्वामिनः। तस्मात् प्रयोजनभावाद् दशसंख्योपादीयते, तस्यां चोपादीयमानायाम् अपरापि संख्यानुगृह्यते, तेनापि दश भवेयुः।


[^3/676]: E2,4: santi camasādhvaryavaḥ

[^3/677]: E2: 4,570; E4: 4,884; E6: 1,270

____________________________________________


### शमिता च शब्दभेदात् ॥ MS_३,७.२८ ॥

अस्ति शमिता - शमितारम् उपनयीतेति। स किं संकीर्तितानाम् अन्यतमः, उतान्यस् तेभ्य इति। किं प्राप्तम्? तेषां वरणे संकीर्तनात्, तेषाम् अन्यतमः, इति प्राप्ते उच्यते - शमिता च शब्दभेदात्, शब्दो भिद्यते, एवंसंज्ञकेनेदं कर्म कर्तव्यम् इति, तस्माद् एवंसंज्ञक उत्पादयितव्यः। अस्य संकीर्तनात् संख्याव् वृद्धिर् गम्यते, तस्माद् अन्यः शमिता स्यात्। अपि च - क्लोमा चोर्धं[^3/678] वैकर्तनं च शमितुः तद् ब्राह्मणाय दद्याद् यद्ब्राह्मणः स्याद् इत्य्[^3/679] अब्राह्मणाशङ्का भवति, सा ऋत्विजि नोपपद्यते।


[^3/678]: E2,4: cārdhaṃ

[^3/679]: Ai.Br. 7.1

____________________________________________


### प्रकरणाद् वोत्पत्त्यसंयोगात् ॥ MS_३,७.२९ ॥

सत्यं संख्याविवृद्धिर् गम्यते, न तूत्पद्यमानेषु, या त्व् अनुत्पत्तिस् तेषु गम्यते, तत्रैकस्य कर्मभेदाद् इत्य् एवम् अप्य् अवकल्पते। यत् तूक्तम् - अब्राह्मणाशङ्का भवतीति, यजमानाभिप्राया सा, यद्य् अब्राह्मणो यजमानः स्याद् इति। ननु यद्य् अब्राह्मणः स्याद् इति प्रकृतः शमिता संबध्यते। उच्यते - शमयतीति शमिता, यौगिक एष शब्दः प्रकृतेष्व् अप्य् अवकल्पते। शामित्रम् अप्य् आध्वर्यवे समाम्नानाद् अध्वर्युणा कर्तव्यम्। [४०१] तस्माच् छमनाद् अध्वर्युः शमिता। एवं सति अप्रकृतो यजमानः संबन्ध्यते।


____________________________________________


### उपगाश् च लिङ्गदर्शनात् ॥ MS_३,७.३० ॥

ज्योतिष्टोमे सन्त्य् उपगा नाम, ते शब्दभेदात् संख्याविवृद्धिं प्रत्याययन्तीत्य् अध्वर्य्वादिभ्यो ऽन्य इति प्राप्ते ब्रूमः - तेषाम् एव केचित् स्युर् इति। कस्मात्? उत्पत्तौ परिगणनात्, यौगिककत्वाच् च शब्दस्य। लिङ्गम् इदं भवति - नाध्वर्युर् उपगायेद् इति, यद्य् एभ्यो ऽन्ये भवेयुर् नाध्वर्युं प्रतिषेधेत्। अप्राप्तत्वात्। यतस् तु प्रतिषेधति, अतो ऽवगछामः, उत्पत्तौ संकीर्तितानाम् एवान्यतम इति।


____________________________________________


### विक्रयी त्व् अन्यः कर्मणो ऽचोदितत्वात् ॥ MS_३,७.३१ ॥

अस्ति सोमविक्रयी, तत्र संदेहः - स किम् अध्वर्य्वादीनाम् अन्यतमः, उतैभ्यो ऽन्य इति। किं प्राप्तम्? तेषां संकीर्तनात्, तेषाम् अन्यतम इति प्राप्ते ब्रूमः - विक्रयी त्व् अन्यः स्याद् इति, विक्रयो न चोद्यते क्रयचोद्यते, तत्रार्थाद् विक्रयः, ज्योतिष्टोमस्य च पदार्थान् कर्तुम् अध्वर्य्वादय उत्पाद्यन्ते, न तु विक्रयो ज्योतिष्टोमस्य श्रूयते। तस्मान् नाध्वर्य्वादीनाम् अन्यतम इति।

[४०२][^3/680]


[^3/680]: E2: 4,572; E4: 4,891; E6: 1,271

____________________________________________


### कर्मकार्यात् सर्वेषाम् ऋत्विक्त्वम् अविशेषात् ॥ MS_३,७.३२ ॥

य एते पुरुषा ज्योतिष्टोमस्य श्रूयन्ते, ते किं सर्व एत ऋत्विजः, उत केचिद् एषाम् इति। किं प्राप्तम्? सर्वे। कुतः? कर्मकार्यात्, सर्वे यागस्य साधनं कुर्वन्ति, तस्मात् सर्व ऋतौ यजन्ति। ये चर्तौ यजन्ति त ऋत्विजः, न कश्चिद् विशेष आश्रीयते, इम एवर्तौ यजन्तीत्य् ऋत्विजः, इमे नेति। तस्मात् सर्वेषाम् ऋत्विक्त्वम्।
ननु परिसंख्या श्रूयते - सौम्यस्याध्वरस्य यज्ञक्रतोः सप्तदश ऋत्विज इति। उच्यते - परिसंख्यायां बहवो दोषाः सन्तीति, अवयुत्यवादो ऽयं भविष्यति।


____________________________________________


### न वा परिसंख्यानात् ॥ MS_३,७.३३ ॥

न वा सर्वे। कस्मात्? परिसंख्यानात्, एवं हि श्रूयते, सौम्यस्याध्वरस्य यज्ञक्रतोः सप्तदश ऋत्विज इति, स एष न विधिः, बहुतराणां प्राप्तत्वात्, नानुवादः, पर्योजनाभावात्। न चेत् परिसंख्यापि, आनर्थक्यम् एव स्यात्।
ननु परिसंख्यायां स्वार्थहानं परार्थकल्पना प्राप्तबाधश् च। उच्यते - स्वार्थहानम् अदोषः प्राप्तत्वात्। परार्थकल्पना च प्रत्ययात्। कथम्[^3/681]? बहूनाम् ऋत्विक्त्वे ज्ञाते पुनः सप्तदश ऋत्विज इत्य् उच्यते, सप्तदशभिर् ऋत्विक्शब्दस्य संबन्धः पुनः प्रकाश्यते, अधिकैश् च न प्रकाश्यते। तत्र विज्ञायत एतत्, ऋत्विक्शब्दस्य पुरुषैः संबन्धे पुनः प्रकाश्यमाने सप्तदशभ्यो ऽभ्यधिका वर्जिता इति गम्यते। तत्र किं सप्तदशभिः संबन्धो [४०३][^3/682] विवक्षितः, किं वाधिकानां वर्जनम् इति, सप्तदशसंबन्धस्याप्रयोजकत्वाद् अधिकानां वर्जनं विवक्षितम् इति गम्यते।
आह - ननु प्रतिषिध्यमानेष्व् अप्य् अधिकेषु प्रतिषेधो न प्राप्नोति, न हि त ऋतौ न यजन्ति, न वर्तौ यजन्तो न ऋत्विजः स्युः। उच्यते - सत्यम्, न, प्रतिषेधाद् ऋत्विक्शब्देन न संबध्यते[^3/683], किं तु प्रतिषेधसामर्थ्याद् ध्य् ऋत्विक्कार्ये न भवन्ति। किं पुनर् ऋत्विक्कार्यम्? ऋत्विज उपवसन्तीति[^3/684], ऋत्विजो वृणीते, ऋत्विग्भ्यो दक्षिणां ददातीति।
आह - यद् ऋत्विजां कार्यम्, कथं तत् केषांचिद् ऋत्विक्शब्दकानां न स्यात्। उच्यते - एवं तर्हि द्विविधो ऽयम् ऋत्विक्शब्दः, ऋतुयजननिमित्तः, वरणभरणनिमित्तश् च, तत्र यागनिमित्तस्य ग्रहणम् अनर्थकम्, तस्माद् वरणभरणनिमित्तो गृह्यत इति।
आह - नन्व् इतरेतराश्रयम् एवं भवति - य ऋत्विजस् ते वरीतव्याः, ये व्रियन्ते त ऋत्विज इति तद् इतरेतराश्रयम्। उच्यते - न ह्य् ऋत्विजो वृणीत इत्य् अयम् अर्थः, ऋत्विजः सन्तो वरीतव्या इति। कथं तर्हि? वरणेनर्त्विजः क्रियन्त इति, एवं द्वितीयानिर्देशो युक्तो भविष्यति, अध्वर्यं वृणीत इत्य् एवंलक्षणः। दृष्टार्थता च वरणस्य भविष्यति।
कथम् आत्मेच्छयाध्वर्युर् भवतीति चेत् कश्चिद् ब्रूयात्, भवतीति ब्रूयाम्। कथम्? एवंशब्दकेनायं पदार्थः कर्तव्य इति, नास्त्य् एवंशब्दकः। यश् च नास्ति, स यदि शक्यते कर्तुम्, कर्तव्यो भवति। यथा - जुह्वा जुहोतीत्य् अविद्यमाना जुहूः क्रियते, एवम् एतद् अपि द्रष्टव्यम्। तत्रार्थाद् अनियमेनर्त्विक्शब्दसंबन्धे कर्तव्ये, एवं वरणविशेषेण कृतव्य इति नियम्यते। तस्मान् नेतरेतराश्रयम्। तस्मात् सप्तदशैव ऋत्विजः[४०४][^3/685] कर्तव्या इति परिसंख्या, सप्तदश ऋत्विजः संस्कारैः कर्तव्या इति।


[^3/681]: E2,4 om. katham

[^3/682]: E2: 4,574; E4: 4,892; E6: 1,271

[^3/683]: E2,4: saṃbadhyante

[^3/684]: E2,4 om. iti

[^3/685]: E2: 4,577; E4: 4,893; E6: 1,272

____________________________________________


### पक्षेणेति चेत् ॥ MS_३,७.३४ ॥

एवं चेन् मन्यसे - यथोक्तपक्षेणैतद् एवम् उच्यते, अवयुत्यवादपक्षेण सप्तदश ऋत्विज इति, तत् परिहर्तव्यम्।


____________________________________________


### न सर्वेषाम् अनधिकारः ॥ MS_३,७.३५ ॥

नैतद् एवम्, नात्र सर्वेषां पुरुषाणां वचनम्, यान् अधिकृत्यावयुत्यवादो भविष्यति। यत्र परा संख्या कीर्त्यते, तत्रावयुत्यवादो भवति, यथा - द्वादशकपाले यद् अष्टाकपालो भवतीति, न च, इह परा संख्या कीर्त्यते। तस्मान् नावयुत्यवाद इति।


____________________________________________


### नियमस् तु दक्षिणाभिः श्रुतिसंयोगात् ॥ MS_३,७.३६ ॥

सप्तदश ऋत्विज इति समधिगतम्। कतमे ते सप्तदश इतीदं चिन्त्यते। किं प्राप्तम्? अज्ञानम्। एवं प्राप्ते ब्रूमः - नियमस् तु दक्षिणाभिः, श्रुतिसंयोगात्, दक्षिणासंबन्धेन नियम्येरन्। एवं ह्य् आम्नायते - ऋत्विग्भ्यो दक्षिणां ददातीति, एवम् अभिधाय दक्षिणादानक्रमपरे वाक्ये ब्रह्मादयः श्रूयन्ते - अग्नीधे ऽग्रे ददातीति, ततो ब्रह्मणे, ततो ऽमुष्मै चामुष्मै चेति[^3/686] केचिद् एव विशिष्टाः श्रूयन्ते - एवं ये श्रूयन्ते, ते तावद् ऋत्विजः, ततो ऽभ्यधिका नान्ये भवितुम् अर्हन्ति। दक्षिणाभिर् नियम इति।

[४०५][^3/687]


[^3/686]: Tait.Br. 1.1.6.10

[^3/687]: E2: 4,579; E4: 4,903; E6: 1,273

____________________________________________


### उक्त्वा च यजमानत्वं तेषां दीक्षाविधानात् ॥ MS_३,७.३७ ॥

य ऋत्विजस् ते यजमाना इत्य् एवम् अभिधाय ब्रह्मादीनां दीक्षाक्रमपरे च वाक्ये दीक्षां दर्शयति। कथम्? अध्वर्युर् गृहपतिं दीक्षयित्वा ब्रह्माणं दीक्षयति, तत् उद्गातारम्, ततो होतारम्। ततस् तं प्रतिप्रस्थाता दीक्षयित्वार्धिनो दीक्षयति, ब्राह्मणाच् छंसिनं ब्रह्मणः, प्रस्तोतारम् उद्गातुः, मैत्रावरुणं होतुः। ततस् तं नेष्टा दीक्षयित्वा तृतीयिनो दीक्षयति, आग्नीधं[^3/688] ब्रह्मणः, प्रतिहर्तारम् उद्गातुः, अच्छावाकं होतुः। ततस् तम् उन्नेता दीक्षयित्वा पादिनो दीक्षयति, पोतारं ब्रह्मणः, सुब्रह्मण्यम् उद्गातुः, ग्रावस्तुतं होतुः। ततस् तम् अन्यो ब्राह्मणो दीक्षयति, ब्रह्मचारी वाचार्यप्रेषित इति। दीक्षा च यजमानसंस्कारः। तस्माद् ब्रह्मादय ऋत्विजः सप्तदश इति।


[^3/688]: E2,4: āgnīdhraṃ

____________________________________________


### स्वामिसप्तदशाः कर्मसामान्यात् ॥ MS_३,७.३८ ॥

एतद् उक्तम् - सप्तदश ऋत्विज इति, ते च ब्रह्मादयः। तत्र संदेहः - किम् एषां सदस्यः सप्तदशः, उत गृहपतिः? किं तावत् प्राप्तम्? सदस्य इति। स हि कर्मकरः, इतरः स्वामी। यश् च कर्मकरः, स परिक्रेतव्यः, ऋत्विजश् च परिक्रीयन्ते, तस्मात् सदस्यः सप्तदश ऋत्विग् इति। अपि च - तस्य चमसम् आमनन्ति वरणं च। ऋत्विग्वरीतव्यो न स्वामी। तस्मात् सदस्यः सप्तदश इति प्राप्ते, उच्यते - स्वामिसप्तदशाः कर्मसामान्यात्, स्वाम्य् एषां सप्तदशः स्यात्। कुतः? कर्मसामान्यात्, यज्ञे कर्तार ऋत्विजो भवन्ति, यज्ञे च कर्ता गृहपतिः, तस्माद् ऋत्विक्, [४०६][^3/689] यज्ञकर्मसामान्यात्। यद् उक्तम् - तं समामनन्ति, तस्य चमसम् आमनन्ति वरणं च, तस्मात् सदस्यः सप्तदश इति। उच्यते - ब्रह्माणम् एव ते समामनन्ति, वरणम् अपि चमसश् च ब्रह्मण एव, स हि सदसि भवः, तस्मात् स्वामिसप्तदशाः।


[^3/689]: E2: 4,581; E4: 4,905; E6: 1,274

____________________________________________


### ते स्वार्थाः प्रयुक्तत्वाद् अग्नयश् च स्वकालत्वात् ॥ MS_३,७.३९ ॥

स्वामिसप्तदशा ज्योतिष्टोमस्यर्त्विजः समधिगताः। अत्रेदानीम् अयं संदेहः - किं सर्वं पुरुषकार्यं तैः कार्यम्, अग्निभिश् च गार्हपत्यादिभिर् अग्निकार्यम्, उत काचिद् व्यवस्थेति। किं तावत् प्राप्तम्? ते सर्वार्थाः, प्रयुक्तत्वाद् अग्नयश् च स्वकालत्वात्, ते वृताः सर्वस्मै पुरुषकार्याय स्युः, अग्नयश् चाग्निकार्याय। कुतः? तैः कार्यैर् आकाङ्क्षित्वात्, प्रति स्वं ग्रहणम् एषाम् अनुवादः, स्वकालत्वाद् अग्नयश् च सर्वार्था इति, समधिगतम् एतत्।

[४०७][^3/690]


[^3/690]: E2: 4,584; E4: 4,914; E6: 1,274

____________________________________________


### तत्संयोगात् कर्मणो व्यवस्था स्यात्, संयोगस्यार्थवत्त्वात् ॥ MS_३,७.४० ॥

तत्संयोगाद् विशिष्टपुरुषसंयोगात्, व्यवतिष्ठेत, ये येन पुरुषेण समाख्यायन्ते, ते तेन कर्तव्याः, एवं तेषां पुरुषसंयोगो ऽर्थवान् भविष्यति। आध्वर्यवम् अध्वर्युणा, हौत्रं होत्रा, औद्गात्रम् उद्गात्रेति।


____________________________________________


### तस्योपदेशसमाख्यानेन निर्देशः ॥ MS_३,७.४१ ॥

किम् एष एवोत्सर्गः? सर्वं समाख्यातं समाख्यातपुरुषैः कर्तव्यम् इति। नेति ब्रूमः, तस्योपदेशाद् विशेषसमाख्यानाच् च निर्देशः। यथोपदेशः - तस्मान् मैत्रावरुणः प्रेष्यति चानु चाहेति[^3/691]। समाख्या - पोत्रीया नेष्ट्रीयेति। एष समाख्यायाश् चापवाद इति।


[^3/691]: Tait.Br. 3.12.9.5

____________________________________________


### तद्वच् च लिङ्गदर्शनम् ॥ MS_३,७.४२ ॥

यत्र हेतुः प्रातरनुवाकम् अनुब्रुवत उपशृणुयाद् इति होत्रे[^3/692] प्रातरनुवाके समाख्यया प्राप्तं होतारं दर्शयति। तथेदम् अपरं लिङ्गं भवति - उद्गीथ उद्गातॄणाम् ऋचः प्रणव उक्थशंसिनां[^3/693] [४०८][^3/694] प्रतिहारो[^3/695] ऽध्वर्यूणाम् इति, समाख्याकृतं भेदं दर्शयति। तथेदम् अपि लिङ्गं भवति - यो वाध्वर्योः स्वं वेद स्ववानेव भवति, एतद् वाध्वर्योः स्वं यद् आश्रावयतीति[^3/696] समाख्याकृतं नियमं दर्शयति।


[^3/692]: E2,4: hautre

[^3/693]: E2,4: ukthyaśaṃsināṃ

[^3/694]: E2: 4,586; E4: 4,918; E6: 1,275

[^3/695]: E2: pratigaro, E4: pratiro

[^3/696]: Tait.S. 3.1.2.3

____________________________________________


### प्रैषानुवचनं मैत्रावरुणस्योपदेशात् ॥ MS_३,७.४३ ॥

अस्ति ज्योतिष्टोमे पशुर् अग्नीषोमीयः - यो दीक्षितो यद् अग्नीषोमीयं पशुम् आलभत इति[^3/697]। तत्रेदं समामनन्ति - तस्मान् मैत्रावरुणः प्रेष्यति चानु चाहेति। तत्र संशयः - किं सर्वानुवचनेषु सर्वप्रैषेषु च मैत्रावरुणः स्यात्, उत यत्रानुवचने प्रैष इति। किं तावत् प्राप्तम्? सर्वानुवचनेषु, अविशेषात्। न हि कश्चिद् विशेष आश्रीयते - अस्मिन्न् अनुवचने मैत्रावरुणो ऽस्मिन् नेति। तस्मात् सर्वानुवचनेषु सर्वप्रैषेषु च मैत्रावरुणः स्यात्।


[^3/697]: Tait.S. 6.1.11.6

____________________________________________


### पुरो ऽनुवाक्याधिकारो वा प्रैषसंनिधानात् ॥ MS_३,७.४४ ॥

पुरो ऽनुवाक्यं वा मैत्रावरुणो ऽनुब्रूयात्। कुतः? यत्र प्रैषश् चानुवाक्या च सहोच्येते, तत्र मैत्रावरुणः, यत्र केवलानुवाक्या न तत्र मैत्रावरुणः, यत्र वा केवलः प्रैषः, तत्रापि न। यत्रोभे समुच्चीयेते, तत्र स भवेत्। तथा हि समुच्चितयोस् तं समामनन्ति, तस्मान् मैत्रावरुणः प्रेष्यति चानु चाहेति, चशब्दात् समुच्चितयोर् इति गम्यते।

[४०९][^3/698]


[^3/698]: E2: 4,588; E4: 4,923; E6: 1,275

____________________________________________


### प्रातरनुवाके होतृदर्शनात् ॥ MS_३,७.४५ ॥

इतश् च पश्यामो न सर्वानुवचनेषु मैत्रावरुण इति। कुतः? यतः प्रातरनुवाके होतारं दर्शयति। कथम्? यत्र होतुः प्रातरनुवाकम् अनुब्रुवत उपशृणुयात्, तदाध्वयुर् गृह्णीयाद् इति। तस्मान् न सर्वानुवचनेषु मैत्रावरुण इति।


____________________________________________


### चमसांश् चमसाध्वर्यवः समाख्यानात् ॥ MS_३,७.४६ ॥

सन्ति चमसाध्वर्यवस् तेषु संदेहः - किं चमसाध्वर्यवश् चमसाञ् जुहुयुर् उताध्वर्युर् इति। चमसाध्वर्यव इति ब्रूमः। कस्मात्? चमसेष्व् आध्वर्यवं ते कुर्वन्तीति चमसाध्वर्यवः, तस्मात् ते जुहुयुर् इति।


____________________________________________


### अध्वर्युर् वा तन् न्यायत्वात् ॥ MS_३,७.४७ ॥

अध्वर्युर् वा जुहुयात्, एस हि न्यायः - यद् आर्ध्वर्यवपदार्थम् अध्वर्युः कुर्यात्, आध्वर्यवश् च होमः, तस्माद् अध्वर्युर् जुहुयात्। ननु चमसाध्वर्यव इति विशेषसमाख्यानाच् चमसाध्वर्यवो होष्यन्तीति। नेत्य् उच्यते, चमसेष्व् एते ऽध्वर्युवद् भवन्तीति चमसाध्वर्यवः। यदि तैर् अध्वर्युर् जुहोति, ततस् तैश् चमसाध्वर्युभिर् अपि होतव्यम्। यदि चमसाध्वर्यवो जुह्वति, नाध्वर्युः। तदा ते न तद्वत् स्युश् चमसाध्वर्यवः। तस्मान् न जुहुयुर् इति।


____________________________________________


### चमसे चान्यदर्शनात् ॥ MS_३,७.४८ ॥

चमसे चान्यं चमसाध्वर्योर् दर्शयति। कथम्? यमसांश् च[४१०][^3/699]मसाध्वर्यवे प्रयच्छति, तान् स वषट्कर्त्रे हरति, अन्यो हुत्वा[^3/700] चमसाध्वर्यवे प्रयच्छतीति गम्यते। कथम्? स[^3/701] वषट्कर्त्रे हरति, भक्षयितुम् इति गम्यते। तस्माद् धुतस्य चमसाध्वर्यवे प्रदानम्, यो जुहोति, स प्रयच्छति। तस्माद् अन्यो जुहोतीति। अपि च - यो वाध्वर्योः स्वं वेद स्ववानेव भवति, स्रुग्वाध्वर्योः स्वं वायव्यम् अस्य स्वं चमसो ऽस्य स्वम् इति। न तावद् अस्य चमसः स्वम्, यजमानस्य हि सः। चमसो ऽस्य स्वम् इति ब्रुवन्, अध्वर्योश् चमसेन होमं दर्शयति।


[^3/699]: E2: 4,589; E4: 4,925; E6: 1,276

[^3/700]: E2,4: sa hutvā

[^3/701]: E2,4: evaṃ sa

____________________________________________


### अशक्तौ ते प्रतीयेरन् ॥ MS_३,७.४९ ॥

अथ कथं चमसाध्वर्यव इति समाख्यानम्? उच्यते - अशक्तौ ते प्रतीयेरन्, यदा व्यापृतत्वात्, न शक्नोत्य् अध्वर्युर् होतुम्, तदा समाख्यासाम् अर्थात् ते होष्यन्ति।


____________________________________________


### वेदोपदेशात् पूर्ववद् वेदान्यत्वे यथोपदेशं स्युः ॥ MS_३,७.५० ॥

अस्त्य् औद्गात्रे समाख्यातः श्येनः, आध्वर्यवे वाजपेयः। तत्र संदेहः - किं श्येन उद्गातृभिर् एव पदार्थाः कर्तव्याः, वाजपेये ऽध्वर्युभिः, उतोभयत्र नानर्त्विग्भिर् इति। किं प्राप्तम्? वेदोपदेशात्, समाख्यानाद् इत्य् अर्थः[^3/702], पूर्ववत्, यथा, आध्वर्यवम् इति समाख्यानात् पदार्थान् अध्वर्युः करोति, एवम् एव वेदान्यत्वे यथोप्देशं स्युः, यो येन समाख्याते वेद उपदिष्टः, तस्य पदार्थास् तेनैव कर्तव्याः। साङ्गः स तत्रोपदिश्यते। तस्माच् छ्येन उद्गातृभिर् वाजपेये चाध्वर्युभिः पदार्थाः कर्तव्या इति।

[४११][^3/703]


[^3/702]: E1 gibt samākhyānād ity arthaḥ in Klammern

[^3/703]: E2: 4,591; E4: 4,928; E6: 1,277

____________________________________________


### तद्ग्रहणाद् वा स्वधर्मः स्याद् अधिकारसामर्थ्यात् सहाङ्गैर् अव्यक्तः शेषे ॥ MS_३,७.५१ ॥

तद्ग्रहणात्, प्राकृतधर्मग्रहणात्[^3/704], वा स्वधर्मः स्वैर् धर्मैश् चोदकप्राप्तैः संयुक्तः[^3/705] स्यात्, चोदकसामर्थ्यात् सहाङ्गैः कुर्याद् इति श्रूयते, तानि चाङ्गानि ज्योतिष्टोमे सन्त्य् अपेक्ष्यन्ते। तत्र ज्योतिष्टोमे नानर्विजस् तैर् अस्य सहैकवाक्यता।
ननु प्रत्यक्षा समाख्या, चोदक आनुमानिकः। उच्यते - सत्यम्, प्रत्यक्षा समाख्या, लौकिकी तु सा। तत्रानुमाय वैदिकं शब्दं तेनैकवाक्यता स्यात्, चोदके पुनर् विप्रकृष्टाधीतया प्रत्यक्षयेतिकर्तव्यतया सहैकवाक्यता। तस्माच् चोदको बलवत्तरः।
यत् तूक्तम् - समाख्यानाद् इति। तत्रोच्यते - अव्यक्तः शेषे समाख्यातो भविष्यति। यः पदार्थो न चोदकेन प्राप्नोति, तत्र समाख्यया नियमो भविष्यति। यथा श्येने कण्टकैर् वितुदन्तीत्य् उद्गातारो
वितोत्स्यन्ति, वाजपेये चोषपुटैर्[^3/706] अर्पयन्तीत्य्[^3/707] अध्वर्यवो ऽर्पयिष्यन्ति।


[४१२][^3/708]


[^3/704]: E1 gibt prākṛtadharmagrahaṇāt in Klammern

[^3/705]: E1 gibt codakaprāptaiḥ saṃyuktaḥ in Klammer, E2,4: svair dharmaiś codakaprāptaiḥ saṃyuktaḥ

[^3/706]: E2,4: coṣaṃ puṭair

[^3/707]: ŚPBr 5.2.1.16

[^3/708]: E2: 4,593; E4: 4,933; E6: 1,277

____________________________________________


## ३,८

### स्वामिकर्म परिक्रयः कर्मणस् तदर्थत्वात् ॥ MS_३,८.१ ॥

अस्ति परिक्रयः, ज्योतिष्टोमे द्वादशशतम्, दर्शपूर्णमासयोर् अन्वाहार्यम्[^3/709]। तत्र संदेहः - किम् अध्वर्युणा परिक्रेतव्या ऋत्विजः, उत स्वामिनेति। किं प्राप्तम्? समाख्यानाद् अध्वर्युणेति प्राप्ते ब्रूमः - स्वामिकर्म परिक्रयः। स्वयं करोतीति गम्यते। कस्मात्?[^3/710] कर्मणस् तदर्थत्वात्, फलकामो हि यजमानः, यश् च फलकामः, तेन स्वयं कर्तव्यम्। स यदि परिक्रीणीते, ततः स्वयं सर्वं करोतीति गम्यते। अथ न परिक्रीणीते न सर्वं कुर्यात्। तस्मात् स्वामी परिक्रीणीतेति।


[^3/709]: Vgl. Tait.S. 1.7.3.1

[^3/710]: E2,4: svayaṃ karotīti gamyate. kasmāt?

____________________________________________


### वचनाद् इतरेषां स्यात् ॥ MS_३,८.२ ॥

किम् एष एवोत्सर्गः? नेत्य् उच्यते - वचनाद् इतरेषां स्यात्। यत्र वचनं भवति, तत्र वचनप्रामाण्याद् भवति परिक्रयः। य एताम् इष्टकाम् उपदध्यात् स त्रीन् वरान् दद्याद् इति[^3/711]।

[४१३][^3/712]


[^3/711]: Tait.S. 5.2.8.2

[^3/712]: E2: 4,594; E4: 4,935; E6: 1,278

____________________________________________


### संस्कारास् तु पुरुषसामर्थ्ये यथावेदं कर्मवद् व्यवतिष्ठेरन् ॥ MS_३,८.३ ॥

ज्योतिष्टोमे श्रूयते - केशश्मश्रू वपते, दतो धावते, नखानि निकृन्तते, स्नातीति[^3/713]। तत्र संदेहः - किम् एवंजातीयका अध्वर्युणा कर्तव्याः, उत यजमानेनेति। किं प्राप्तम्? अध्वर्युणा कर्तव्याः, संस्कारा यथावेदं व्यवतिष्ठेरन् समाख्यानात् पुरुषेण कर्मवत्, यथा - अन्ये पदार्था यस्मिन् वेद आम्नाताः, तत्समाख्यातेन पुरुषेण क्रियन्ते, एवम् एते ऽपीति।


[^3/713]: Tait.S. 6.1.1.2

____________________________________________


### याजमानास् तु तत्प्रधानत्वात् कर्मवत् ॥ MS_३,८.४ ॥

यजमानेन वा कर्तव्याः। कुतः? पुरुषप्रधानत्वात्। कथं पुरुषप्राधान्यम्? कर्त्रभिप्रायं क्रियाफलं गम्यते, तस्मात् पुरुषस्य कर्मकरणसामर्थ्यम् उपजनयन्ति। न च कश्चिद् येन कर्मकरणेन सामर्थ्यम् उपजन्यते[^3/714] तद् अर्थं पुरुषान् क्रीणातीति, ईप्सितेभ्यः पदार्थेभ्यः क्रीणाति, येन यस्य सामर्थ्यं भवति, तत् तेनैव कर्तव्यम्, कर्मवत्, यथा - प्रधानकर्मणि पुरुषार्थानि यजमानस्य भवन्ति, एवम् एतद् अपीति।


[^3/714]: E1 gibt yena karmakaraṇena sāmarthyam upajanyate in Klammern

____________________________________________


### व्यपदेशाच् च ॥ MS_३,८.५ ॥

परस्मैपदव्यपदेशश् च भवति - तम् अभ्यनक्ति, शरेषीकयानक्तीति च। अन्यो यजमानस्याञ्जनम् अभ्यञ्जनं करोतीति गम्यते।


____________________________________________


### गुणत्वे तस्य निर्देशः ॥ MS_३,८.६ ॥

यद् उक्तम् - समाख्यानाद् यथावेदम् इति, नैतद् एवम्, गुणत्वे [४१४][^3/715] तस्य निर्देशः, तत्र वयं समाख्यां नियामिकाम् इच्छामः, यत्र कर्मणः प्राधान्यम्, यद् अर्थं क्रेतव्याः पुरुषाः प्राप्ताः, तत्र समाख्यया नियमः। कल्प्यो हि संबन्धो वपनादिभिः, पुरुषाणाम्, अदृष्टार्थत्वात्, कॢप्त आराद् उपकारकैः। न च कॢप्त उपपद्यमाने कल्प्यः शक्यः कल्पयितुम्। तस्मान् न पुरुषप्राधान्ये समाख्या नियामिका स्यात्।


[^3/715]: E2: 4,595; E4: 4,939; E6: 1,278

____________________________________________


### चोदनां प्रति भावाच् च ॥ MS_३,८.७ ॥

चोदनेत्य् अपूर्वं ब्रूमः - अपूर्वं प्रति संस्कारा विधीयन्ते। ते ह्य् असंभवाद् द्रव्येषु कल्प्यन्ते, संनिकृष्टद्रव्याभावे च विप्रकृष्टेषु भवेयुः, यदा तु संनिकृष्टे द्रव्ये संभवन्ति, तदा न विप्रकृष्टेषु प्रयोक्तव्याः, कृतार्थत्वात्। तस्माद् याजमाना इति।


____________________________________________


### अतुल्यत्वाद् असमानविधानाः स्युः ॥ MS_३,८.८ ॥

इदं पदोत्तरं सूत्रम्[^3/716]। अथ कस्मान् न समानविधाना भवन्ति? अविशेषविधानाद् धि पुरुषमात्रस्य प्राप्नुवन्ति। तद् उच्यते - नैतत् समानं सर्वपुरुषाणां विधानम्। कुतः? अतुल्यत्वात्, अतुल्या एत एतद्विधानं प्रति। कातुल्यता? यत्, यजमानस्य विहिता नर्त्विजाम्। कथं यजमानस्य विहिता इत्य् अगम्यते? अर्थात् स्वयं प्रयोगे स्याद् इति।
नन्व् अविशेषाद् ऋत्विजाम् अपि विहिताः। प्रयोजनाभावाद् अविहिता इति पश्यामः। कथं प्रयोजनाभावः? ऋत्विग्भिः क्रियमाणा न यजमानेन कृता न कारिताः, अतदर्थत्वात् परिक्रयस्य। स्वयंकृताश् च नार्थिन उपकुर्वन्ति। तस्माद् अप्र्योजनाः, अत ऋत्विजाम् अविहिताः, एतद् अतुल्यत्वम्। तस्मान् न समानविधाना इति।

[४१५][^3/717]


[^3/716]: E1 gibt idaṃ padottaraṃ sūtram in Klammern

[^3/717]: E2: 4,597; E4: 4,942; E6: 1,279

____________________________________________


### तपश् च फलसिद्धित्वाल् लोकवत् ॥ MS_३,८.९ ॥

तपः श्रूयते - द्व्य् अहं नाश्नाति, त्र्य् अहं नाश्नातीति। तत्र संदेहः - किम् आर्त्विजं तपः, याजमानम् इति। किं प्राप्तम्? समाख्यानाद् आर्त्विजं तप इति प्राप्तम्। एवं प्राप्ते ब्रूमः - याजमानं तप इति। कुतः? फलसिद्धित्वात्, फलसिद्ध्यर्थं तपः। तपःसिद्धस्य यागफलं सिद्ध्यति। कथम् एतद् अवगम्यते? दुःखं हि तपः, दुःखं चाधर्मफलम्, अधर्मो यागफलस्य प्रतिबन्धको भवति। अश्रेयस्करो हि सः, तस्मिन् सति न श्रेयो भवितुम् अर्हति, तस्मात् सो ऽपनेतव्यः, फलभोगेन च विरुध्येते धर्माधर्मौ। तस्माद् दुःखफलभोगाय धर्मः[^3/718] श्रूयते। यत् तेन दुःखम् उत्पाद्यैतव्यम्, इदं तद् इति। एवं दृष्टार्थं भवति, नादृष्टं कल्पयितव्यम्, तेन फलोपभोगेन क्षीणो ऽधर्मे ऽप्रतिबद्धो यागः फलं दास्यतीति, फलसिद्धिश् च यजमानस्य कर्तव्या नर्त्विजाम्। तस्माद् याजमानं तप इति।


[^3/718]: E2,4: duḥkhaphalabhogāyādharmaḥ

____________________________________________


### वाक्यशेषश् च तद्वत् ॥ MS_३,८.१० ॥

एतम् एवार्थं वाक्यशेषो ऽपि द्योतयति - यदा वै पुरुषे न किंचिन् आन्तर्भवति, यदास्य कृष्णं चक्षुषो नश्यति, अथ मेध्यतम इति। यदानशनम्[^3/719], तदा मेधार्ह इति। मेधश् च यज्ञः, यज्ञश् च त्यागः, त्यागं कर्तुम् अर्हस् तपसा क्रियत इति वाक्यशेषो भवति, त्यागी च यजमानः। तस्माद् याजमानं तप इति।


[^3/719]: E2,4: yadānaśanaḥ

____________________________________________


### वचनाद् इतरेषां स्यात् ॥ MS_३,८.११ ॥

किम् एष एवोत्सर्गः? सर्वं तपो याजमानम् इति। न[^3/720], [४१६][^3/721] वचनाद् इतरेषाम्, यत्र वचनम्, तत्रर्त्विजाम्, यथा - सर्व ऋत्विज उपवसन्तीति।


[^3/720]: E2,4,6 om. na

[^3/721]: E2: 4,598; E4: 4,945; E6: 1,280

____________________________________________


### गुणत्वाच् च वेदेन न व्यवस्था स्यात् ॥ MS_३,८.१२ ॥

अथ यद् उक्तम् - समाख्यानाद् अर्त्विजं तप इति, गुणत्वान् न समाख्यया गृह्यते, यत्र पुरुषस्य गुणभावः, तत्र समाख्या नियामिका।
एवं वा श्येने श्रूयते - लोहितोष्णीषा लोहितवसना ऋत्विजः प्रचरन्तीति। तथा वाजपेये श्रूयते - हिरण्यमालिन ऋत्विजः प्रचरन्तीति। तत्र संदेहः - किं श्येन उद्गातृभिर् लोहितोष्णीषता कर्तव्या, वाजपेये चाध्वर्युभिर् हिरण्यमालित्वम्, उतोभयम् अपि सर्वर्त्विजाम् इति। किं तावत् प्राप्तम्? समाख्यानात् श्येन उद्गातृभिर् वाजपेये ऽध्वर्युभिर् इति। एवं प्राप्ते ब्रूमः - गुणत्वाच् च वेदेन न व्यवस्था स्यात्, गुणो लोहितोष्णीषता हिरण्यमालित्वं च, पुरुषः प्रधानम्, अतो लोहितम् उष्णीषं हिरण्यमाला च पुरुषविशेषणत्वेन श्रूयते, न कर्तव्यतया, तस्मात् पुरुषप्राधान्यम्। किम् अतः? यद्य् एवम्, पुरुषाणां प्रधानभावे समाख्या न नियामिकेत्य् एतद् उक्तम्।
अपि च - गुणत्वश्रवणात् सर्वपुरुषाणाम् एतद् विधानम् इति गम्यते, प्रधानसंनिधौ हि गुणः शिष्यमानः प्रतिप्रधानम् उपदिष्टो भवति। तत्र वचनेन प्राप्तं कथं समाख्यया विद्यमानयापि नियन्तुं शक्येत? तस्माद् उभयत्र सर्वर्त्विग्भिर् एवंजातीयको धर्मः क्रियेतेति।

[४१७][^3/722]


[^3/722]: E2: 4,600; E4: 4,948; E6: 1,281

____________________________________________


### तथा कामो ऽर्थसंयोगात् ॥ MS_३,८.१३ ॥

ज्योतिष्टोमे समामनन्ति - यदि कामयेत वर्षेत् पर्जन्य इति नीचैः सदो मिनुयाद् इति। तत्र संदेहः - किम् आर्त्विजः कामः, अथ याजमान इति। किम् एवम्? यदि कामयेताध्वर्युर् इति, उत यजमान इति, एवं संशयः। किं प्राप्तम्? आर्त्विजः कामः, समाख्यानात्। अर्थी प्रकृतो ऽध्वर्युः, स वाक्येन संबध्यते, मिनुयाद् इति। तस्माद् आर्त्विजः काम इति। एवं प्राप्ते ब्रूमः - तथा कामः स्यात्, यथा
तपः, याजमानः काम इत्य् अर्थः[^3/723]। कुतः? अर्थसंयोगात्, अर्थेन यागस्य साङ्गस्य, यजमानः फलेन संबध्यत इति गम्यते। उपग्रहविशेषात्, ज्योतिष्टोमेन स्वर्गकामो यजेतेत्य् उपग्रहविशेषाश् च मिनुयाद् इत्य् अध्वर्युः परार्थम् इति गम्यते। अथ यद् उक्तम् - प्रकृतेनार्थिना सहैकवाक्यत्वाद् इति। उच्यते, एवम् अपि प्रकृतेन वाक्येन[^3/724] सहैकवाक्यता, यजमाने कामयमाने मिनुयाद् इति।


[^3/723]: E1 gibt yājamānaḥ kāma ity arthaḥ in Klammern

[^3/724]: E2,4: prakṛtenārthinā

____________________________________________


### व्यपदेशाद् इतरेषां स्यात् ॥ MS_३,८.१४ ॥

यत्र भवति व्यपदेशः, तत्रार्त्विजः कामो भवति, यथा - उद्गातात्मने वा यजमानाय वा यं कामं कामयते, तम् आगायतीति, यद्य् आत्मन इति यजमानायेति परिकल्प्येत, यजमानग्रहणं वाशब्दश् च न समर्थितौ स्याताम्। तस्माद् यजमानव्यपदेशाद् आत्मानम् एवोद्गाता प्रतिनिर्दिशतीति गम्यते।

[४१८][^3/725]


[^3/725]: E2: 4,601; E4: 4,951; E6: 1,281

____________________________________________


### मन्त्राश् चाकर्मकरणास् तद्वत् ॥ MS_३,८.१५ ॥

इहैवंजातीयका मन्त्रा उदाहरणम्, आयुर्दा अग्न आयुर्[^3/726] मे देहीति, वर्चोदा अग्ने ऽसि वर्चो मे देहीति[^3/727]। एषु संदेहः - किम् आर्त्विजा उत याजमाना इति। समाख्यानाद् आर्त्विजा इति प्राप्तम्।
एवं प्राप्ते ब्रूमः - मन्त्राश् चैते तद्वद् भवेयुः, यथा कामः, एवम् आत्माभिधायिपदं युक्तं भवति। आयुर् मे वर्चो म इति, आयुर् वर्च इत्येवमादिभिः कर्मफलम् अभिधीयते, अग्ने त्वं कर्मफलं मे साधयेति। तद् इह कर्मफलम् उत्साहार्थं संकीर्त्यते, यजमानश् च तेनोत्सहते, नान्यः। यद् ऋत्विजः क्रमफलम्, न तद् अर्थो ऽग्निः, सिद्धं हि तत्। यद् यजमानस्य, तद् अर्थो ऽग्निः, तच् चासिद्धं सद् आशासितव्यम्, यद् उत्साहं जनयत्य् अवैगुण्याय। ऋत्विग् अपि सिद्धे यद् उत्सहते, तद् यजमानस्यैव कर्मफलायोत्सहते। तत्रात्माभिधायिपदं नावकल्पते, यजमाने चात्माभिधायिपदं कल्प्यमानम् अगौणं भवति, तस्माद् याजमानाः।


[^3/726]: E2,4: agne 'syāyur

[^3/727]: Tait.S. 1.5.5.4

____________________________________________


### विप्रयोगे च दर्शनात् ॥ MS_३,८.१६ ॥

विप्रयोगे चाग्नीनां प्रवास उपस्थानम् अस्ति, इह एव सन् तत्र सन्तं त्वाग्न इति। न च प्रोषितो ऽग्निभ्य ऋत्विग् भवति, कर्म कुर्वत एष वाचकः शब्दः। भवति तु यजमानो ऽग्निभ्यः प्रोषितो ऽपि यजमानः, संविधाय सो ऽग्निहोत्राय प्रवसति, शक्यते च विदेशस्थेनापि त्यागः कर्तुम्। स एव प्रोषितस्योपस्थानविशेषं ब्रुवन् यजमानस्योपस्थानं दर्शयति, तेनैवैवंजातीयका यजमानस्य भवेयुर् इति।

[४१९][^3/728]


[^3/728]: E2: 4,602; E4: 4,953; E6: 1,282

____________________________________________


### द्व्य् आम्नातेषूभौ द्व्य् आम्नस्यार्थवत्त्वात् ॥ MS_३,८.१७ ॥

स्तो दर्शपूर्णमासौ, तत्र द्व्य् आम्नाता मन्त्रा आध्वर्यवे काण्डे याजमाने च। आज्यं यैर् गृह्यते, पञ्चानां त्वा वातानां यन्त्राय धर्त्राय गृह्णामीत्य्[^3/729]एवमादयः, तथा स्रुग्व्यूहनमन्त्राः, स्रुचौ व्यूहति वाजस्य मा प्रसवेनेति[^3/730]। तत्र संदेहः - किं त उभाभ्याम् अपि कर्तव्या उताध्वर्युणैवेति। किं प्राप्तम्? समाख्यानाद् आध्वर्यवा इति। इति प्राप्त उच्यते[^3/731] - उभाव् अपि तान् प्रयुञ्जीयाताम् इति। कुतः? द्व्य् आम्नातस्यार्थवत्त्वात्, द्वाभ्यां समाख्यानाद् द्वाव् अपि कर्तारौ गम्येते, तस्माद् द्वौ ब्रूयाताम्। अध्वर्युर् एतेन प्रकाशितम् अनुष्ठास्यामीति, यजमानो न प्रमदिष्यामीति।


[^3/729]: Tait.S. 1.6.1.2

[^3/730]: Tait.S. 1.1.13.1

[^3/731]: E2,4: iti. prāpte, ucyate

____________________________________________


### ज्ञाते च वाचनं न ह्य् अविद्वान् विहितो ऽस्ति ॥ MS_३,८.१८ ॥

वाजपेये श्रूयते - कॢप्तीर् यजमानं वाचयत्य् उज्जिसतीर्[^3/732] यजमानं वाचयतीति[^3/733]। अत्र संदेहः - किं ज्ञश् चाज्ञश् च सर्वो वाचयितव्य उत ज्ञ एवेति। किं प्राप्तम्? अविशेषाज् ज्ञश् चाज्ञश् चेति।
इति[^3/734] प्राप्ते ब्रूमः - ज्ञ एवेति। कुतः? न ह्य् अविद्वान् विहितो ऽस्ति, यो ह्य् अविद्वान् नासाव् अधिकृतः सामर्थ्याभावात्। ननु प्रयोगकाले शिक्षित्वा प्रयोक्ष्यते, सामर्थ्याद् [४२०][^3/735] अधिक्रियेतेति। नेति ब्रूमः - वेदाध्ययनाद् उत्तरकाले प्रयोगः श्रूयते, न प्रयोगश्रुतिगृहीतं वेदाध्ययनम्। कुतः? अनारभ्यकर्मणि वेदे[^3/736] श्रूयते - तस्मात् स्वाध्ययो ऽध्येतव्य इति। सत्य् एतस्मिन् वचने, अग्निहोत्रं जुहुयाद् इत्येवमादिभिर् वेदो ऽध्येतव्य इत्य् एतद् उक्तं भवतीति न शक्यते कल्पयितुम्। तत्र होममात्रे चोदिते वेदाध्यायी शक्त इत्य् अधिक्रियते, नाविद्वान्। कियता पुनर् विदितेन विद्वान् अधिक्रियत इति। यावता विदितेन शक्तो भवति, यथोक्तं क्रतुम् अभिनिर्वर्तयितुम्। तस्मात्[^3/737] तावद् यो वेद स तेन क्रतुनाधिक्रियते।
ननु वेदम् अधीयीतेति वचनात् कृत्स्नो वेदो ऽध्येतव्य इति भवति, न वेदावयवेनाधीक्रियत इति। उच्यते - क्रतूनां ज्ञानार्थं वेदाध्ययनं कार्यम्। तत्रान्यस्मिन् क्रतौ कर्तव्ये ऽन्यक्रतुज्ञानं न दृष्टाय भवति, तस्मात् क्रत्वन्तरज्ञानम् अधिकारे नादर्तव्यम्, क्रत्वन्तरज्ञानाय क्रत्वन्तरग्रन्थः, सर्वे क्रतवः कथं ज्ञायेरन्? पृथक् पृथग् इति कृत्स्नस्य वेदस्याध्ययनं श्रूयते, तस्मात् स्वपदार्थज्ञो ऽधिक्रियेतेति। तेनास्वपदार्थज्ञस्य कर्मैव नास्ति, कथम असौ वाच्येत। तस्मात् साध्व् अभिधीयते, ज्ञ एव वाचयितव्य इति।


[^3/732]: E2,4: ujjitīr

[^3/733]: Vgl. Vāj.S. 9.21 bzw. Vāj.S. 9.31

[^3/734]: E2,4 om. iti

[^3/735]: E2: 4,604; E4: 4,955; E6: 1,282

[^3/736]: E2,4: vedādhyayanaṃ

[^3/737]: E2,4 om. tasmāt

____________________________________________


### याजमाने समाख्यानात् कर्माणि याजमानं स्युः ॥ MS_३,८.१९ ॥

स्तो दर्शपूर्णमासौ, तत्र कर्माण्य्[^3/738] आम्नातानि द्वादश, वत्सं चोपावसृजति, उखां चाधिश्रयति, अव च हन्ति, दृषदुपले च समाहन्ति, अधि च वपते, कपालानि चोपदधाति, [४२१][^3/739] पुरोडाशं चाधिश्रयते, आज्यं च, स्तम्बयजुश् च हरति, अभि च गृह्णाति, वेदं च परिगृह्णाति,
पत्नीं च[^3/740] संनह्यति, प्रोक्षणीश् चासादयति, आज्यं च, तानि[^3/741] द्वादश[^3/742] द्वान्द्वानि दर्शपूर्णमासयोर् इति[^3/743]। अत्र संदेहः - किम् एतान्य् अध्वर्योः कर्माणि, उत यजमानस्येति। किं प्राप्तम्? यजमाने समाख्यानात् कर्माणि याजमानं स्युः। विशेषसमाख्यानाद् याजमानानीति गम्यते, यथा पोत्रीयं नेष्ट्रीयम् इति।


[^3/738]: E2,4: tatra yajamānakāṇḍe karmāṇy

[^3/739]: E2: 4,606; E4: 4,959; E6: 1,283

[^3/740]: E2,4 om. ca

[^3/741]: E2,4: etāni

[^3/742]: E2,4: vai dvādaśa

[^3/743]: Tait.S. 1.6.9.3-4

____________________________________________


### अध्वर्युर् वा तदर्थो हि न्यायपूर्वं समाख्यानम् ॥ MS_३,८.२० ॥

अध्वर्युर् वा कुर्याद् एतानि, तद् अर्थो ह्य् अध्वर्युः परिक्रीत इति समाख्यानाद् अवगम्यते। अध्वर्यव एव सर्व इमे पदार्थाः समाम्नाताः, याजमान एषां द्वन्द्वतोच्यते, द्वन्द्वता च समभ्याशक्रिया[^3/744]। तत्राध्वर्युः पदार्थान् करिष्यति, यजमानेनापि समभ्याशीकरणम्[^3/745] इत्य् एतद् अशक्यम्। तत्राङ्गगुणविरोधे च, तादर्थ्याद् इति द्वन्द्वतागुणो बाधितव्यः। तस्माद् आध्वर्यवा एते पदार्था इति।
यद् उक्तं समाख्यानाद् इति, तत् परिहर्तव्यम्, उच्यते - न्यायपूर्वं समाख्यानम्, समाख्यानाद् यजमानेन द्वन्द्वता संपादयितव्या, इदं चेदं च संपादयेति यजमानो ब्रूयात्। केषुचिच् चात्र पदार्थेषु यजमानस्यानुमन्तरणम्, तन्निमित्ता समाख्या भविष्यति, अपूर्वं त्व् अपकृष्येत। तद् उक्तम् - यथा पोत्रीयम्, नेष्ट्रीयम् इति, एवम् अत्रापीति। तद् उच्यते - युक्तं तत्र विशेष[४२२][^3/746]समाख्यानात्। इह तु द्वन्द्वता याजमानीया, पदार्थास् त्व् आध्वर्यवा एव। तस्माद् अदोषः।


[^3/744]: E2,4,6: samabhyāsakriyā

[^3/745]: E2,4,6: samabhyāsīkaraṇam

[^3/746]: E2: 4,607; E4: 4,960; E6: 1,284

____________________________________________


### विप्रतिषेधे करणः, समवायविशेषाद् इतरम् अन्यस् तेषां यतो विशेषः स्यात् ॥ MS_३,८.२१ ॥

अस्ति ज्योतिष्टोमे पशुर् अग्निषोमीयः, तस्य यूपस्य परिव्याणे मन्त्रौ, एकः - अध्वर्योः परिवीरसीति[^3/747] करणः, अपरो होतुर् युवा सुवासा इति[^3/748] क्रियमाणानुवादी। तयोश् चोदकपरम्परया कुण्डपायिनाम् अयनं प्राप्तयोर् भवति संदेहः - कः पुनर् असौ? तत्र ऋत्विक्समास आम्नातः - यो होता सो ऽध्वर्युर् इति, किं करणम् आध्वर्यवं होता कुर्यात्? किं हौत्रं क्रियमाणानुवादिनम् इति। किं प्राप्तम्? अनियम इति।
इति प्राप्त उच्च्यते - विप्रतिषेधे करणः स्यात्, आध्वर्यवः परिवीरसीति, न क्रियमाणानुवादी होतुर् युवा सुवासा इति। कुतः? समवायविशेषात्। द्वौ तत्र समवायौ, होतुश् चोदकेन हौत्रेषु, प्रत्यक्षश्रवणेनाध्वर्यवेषु - यो होता सो ऽध्वर्युर् इति। एवं प्रत्यक्षम् अध्वर्योः कार्ये चोद्यते, प्रत्यक्षं चानुमानाद् बलीयः। तस्माद् आध्वर्यवं करणं परिवीरसीति होता कुर्यात्। अथ हौत्रं विरुद्धं कः कुर्यात्? इतरम् अन्यः, तेषां यतो विशेषः स्यात्, अन्यो होतृपुरुष एव स्यात्, यस्याव्यापृतता, प्राधान्यविशेषो वा।

[४२३]


[^3/747]: Tait.S. 1.3.6.2

[^3/748]: ṚV 3.8.4a

____________________________________________


### प्रैषेषु च पराधिकारात् ॥ MS_३,८.२२ ॥

स्तो दर्शपूर्णमासौ, तत्र प्रैषाः समानाताः, प्रोक्षणीर् आसादयेध्मा बर्हिर् उपसाधय स्रुचश् संमृड्ढि[^3/749] पत्नीं संनह्याज्येनोदेहीति। तत्र संदेहः - किं य एव प्रैषे, स एव प्रैषार्थे, उतान्यश् च प्रैषे, अन्यश् च प्रैषार्थ इति। किं प्राप्तम्? एक एव प्रैषप्रैषार्थयोर् इति। कुतः? समाख्यानात्, अन्य इति चाश्रूतत्वात्।
नन्व् आत्मनः प्रैषो विप्रतिषिध्यते। उच्यते, न प्रैषो भविष्यति, प्राप्तकाले लोटं वक्ष्यामः। आह, प्राप्तकाले ऽपि सति युष्मदादिष्व् एवोपपदेषु मध्यमादयो व्यवस्थिताः, न पुरुषसंस्करो भवति। उच्यते - सत्यां विवक्षायां युष्मदादिषु मध्यमादयः, यदा तव प्राप्तः काल इति विवक्ष्यते, तदा युष्मद् एव मध्यमो नास्मदि शेषे वा। यदा खलु क्रियायाः प्राप्तः काल इत्य् एतावद् विवक्ष्यते, न तव, मम वेति, न तदा युष्मदादीनाम् अनुरोधेन मध्यमादयो भवितुम् अर्हन्ति। न च, इदं युगपद् विवक्षितुं शक्यते, पदार्थस्य प्राप्तः कालः, तव चेति, भिद्येत हि तथा वाक्यम्। तेन, यदि वा निर्ज्ञाते पदार्थकाले तव काल इति शक्यते वदितुम्, यदि वा तवेति निर्ज्ञाते पदार्थस्य काल इति। तत्र पदार्थस्य कालो वदितव्यः, न तु यौष्मदर्थस्य, तेन हि स्मृतेन प्रयोजनम्, स हि कर्तव्य इत्य् अवगतः, न तु युष्मदर्थः तथा, तस्मात् समाख्यायाद् अध्वर्योर् एव प्रैषप्रैषार्थाव् इति।
इति[^3/750] प्राप्ते ब्रूमः - प्रैषेष्व् अन्यो ऽन्यस् तदर्थेष्व् इति। कुतः? पराधिकारात्, परस्मिन् हि प्रैष उपपद्यते, नात्मनीति। आह, ननूक्तं प्राप्तकाले भविष्यतीति। उच्यते, [४२४][^3/751] न, संभवति प्रैष, प्राप्तकालता न्याय्या। तस्य हि युष्मदर्थो[^3/752] गम्यमानो न विवक्षित इत्य् उच्यते, संभवति चात्र प्रैषार्थः। तस्मात् प्रैषः, प्रैषश् चेत्, अन्यः प्रैषार्थ इति सिद्धम्।


[^3/749]: E2,4: sruvaṃ ca srucaś ca saṃmṛḍḍhi

[^3/750]: E2,4 om. iti

[^3/751]: E2: 4,612; E4: 4,967; E6: 1,285

[^3/752]: E2,4: tasmād yuṣmadartho

____________________________________________


### अध्वर्युस् तु दर्शनात् ॥ MS_३,८.२३ ॥

अथैवं गते, इदं संदिह्यते - किम् अध्वर्युर् अग्नीध्रं प्रेष्येत्, उताग्नीद् अध्वर्युम् इति। अनियमो ऽविशेषाद् इति प्राप्ते ब्रूमः - अध्वर्युर् उक्तप्रैषार्थकारी स्यात्। कुतः? दर्शनात्, दर्शनं भवति - तिर्यञ् च स्फ्यं धारयेद् यद् अन्वञ्चं धारयेद् वज्रो वै स्फ्यो वज्रेणाध्वर्युं क्षिण्वीतेति[^3/753], यः प्रेष्यति, तस्य हस्ते स्फ्यः। स्फ्येनाध्वर्युं क्षिण्वीतेत्य् अन्यम् अध्वर्युं प्रेषकाद् दर्शयति। तस्माद् अग्नीद् अध्वर्युं प्रेष्येद् इति।


[^3/753]: Vgl. Tait.Br. 3.2.10.1

____________________________________________


### गौणो वा कर्मसामान्यात् ॥ MS_३,८.२४ ॥

नैतद् अस्ति, अग्नीध्रः प्रैषो ऽध्वर्योः प्रैषार्थ इति। किं खल्व् अध्वर्युर् एवाग्नीधं प्रेष्येत्, एवम् अध्वर्युणा प्रैषः प्रैषार्थश् चोभाव् अपि कृतौ भविष्यतः, तत्राध्वर्यवम् इति समाख्यानुग्रहीष्यते। तस्माद् अध्वर्युर् एव मुख्यं[^3/754] स्यात्। किम् अस्य मुख्यत्वम्? यद् अनेन सर्वं कर्तव्यं समाख्यानाद् इति। अथ यद् उक्तम् - अध्वर्युः प्रचरिता दृश्यत इति। तद् उच्यते - सत्यं दृश्यते, न त्व् अस्य प्रैषार्थकरणे प्रमाणम् अस्ति चिन्त्यमानम्। तस्माद् एतन् मिथ्यादर्शनम्, यस्य हि दर्शनस्य प्रमाणं नास्ति, व्यामोहः सः। यथा शुक्तिकायां रजतविज्ञानम्। अस्ति त्व् अग्नीध्रः प्रैषार्थकरणे प्रमाणम्। तस्माद् अग्नीध्रः प्रचरिता प्रचरितरि [४२५][^3/755] चाध्वर्युशब्दो दृश्यते। तस्माद् गौणः, आध्वर्यवे वेदे समाम्नातान्[^3/756] पदार्थान् करोतीति कृत्वाध्वर्युर् इत्य् उच्यते, आग्नीध्र इति। तस्माद् आध्वर्यवः प्रैषः, आग्नीध्रः प्रैषार्थ इति।


[^3/754]: E2,4,6: mukhyaḥ

[^3/755]: E2: 4,425; E4: 4,976; E6: 1,286

[^3/756]: E2,4: samāmnātāt

____________________________________________


### ऋत्विक्फलं करनेष्व् अर्थवत्त्वात् ॥ MS_३,८.२५ ॥

दर्शपूर्णमासयोर् आमनन्ति - ममाग्ने वर्चो विहवेष्व् अस्त्व् इति पूर्वम् अग्निं परिगृह्णातीति[^3/757]। तत्र संदेहः - किम् ऋत्विक्फलम् आशासितव्यम्, अग्ने वर्चो विहवेष्व् अस्त्व् इति, उत यजमानस्येति। किं प्राप्तम्? अध्वर्योर् एवेति। कुतः? एवं श्रुतिर् आदृता भविस्यति, इतरथा लक्षणा स्यात्, आत्मना यजमानं लक्षयेत्। तस्माद् ऋत्विक्फलम् आशासितव्यम् इति। को ऽर्थः? अनया समिधा धार्यमाणे ऽग्नौ यागः संभविष्यति। तत्र विहवेषु स्पर्धास्थानेष्व् अहं वर्चस्वी भविष्यामीत्य् अध्वर्योर् वचनम्, एवम् उत्साही भविष्यतीति।


[^3/757]: Tait.S. 4.7.14.1

____________________________________________


### स्वामिनो वा तदर्थत्वात् ॥ MS_३,८.२६ ॥

यजमानस्य वा वचनं तदर्थत्वात् कर्मणः, यजमानार्थं हीदं कर्म साङ्गम्, उपग्रहविशेषात्, साङ्गस्यास्य प्रयोजनं यजमानस्य फलनिष्पत्तिर् नाध्वर्योः सुप्रवरितुर्[^3/758] अपि यशः। किम् अतः? यद्य् एवम्, फलसंकीर्तनात् फलकर्तव्यता गम्यते, तद् एतद् [४२६][^3/759] अग्न्यन्वाधानं यजमानस्य फलसंकीर्तने क्रियमाणे ऽनेन मन्त्रेण फलसंबन्धात् प्रकाशितं कृतं भवति, नाध्वर्युयशःकीर्तनेन। तस्माद् यजमानफलम् आशासितव्यम् इति। अथ कस्मान् न याजमान एष मन्त्रो भवतीति। उच्यते - अग्न्यन्वाधानं समाख्ययाध्वर्यवम्। तच् चैवं गुणो मन्त्रः करोत्य् आध्वर्यवः, स उच्यते ऽनेन मन्त्रेणेति, तस्माद् आध्वर्यवो मन्त्रः। मम वर्चो ऽस्त्व् अत्यपि यजमानस्य वर्चो ममेति व्यपदिशति लक्षणया, यथा राजनि जयं वर्तमानं सैनिका अस्माकम् इति व्यपदिशन्त्य् एवम्।


[^3/758]: E2,4: supracaritur

[^3/759]: E2: 4,615; E4: 4,979; E6: 1,286

____________________________________________


### लिङ्गद्रशनाच् च ॥ MS_३,८.२७ ॥

लिङ्गम् अप्य् अमुम् अर्थं दर्शयति, एवं ह्य् आह - यां वै कांचन ऋत्विज आशिषम् आशासते, यजमानस्यैव सेत्य् आशिषो यजमानार्थकतां दर्शयति। तस्माद् अपि ब्रूमः - यजमानफलम् आशासितव्यम् इति। पक्षोक्तम् एव प्रयोजनम् इति।


____________________________________________


### कर्मार्थं तु फलं तेषां स्वामिनं प्रत्यर्थवत्त्वात् ॥ MS_३,८.२८ ॥

इदं समधिगतम् - करणेषु मन्त्रेषु स्वामिनः फलम् आशासितव्यम् इति। किम् एष एवोत्सर्गः? नेत्य् आह, क्वचिद् ऋत्विजां अपि फलम् आशासितव्यम् इति, यत्र कर्मार्थं फलम्, यथा - [४२७][^3/760] अग्नाविष्णू मावक्रमिषम्[^3/761] विजिहाथां मामा संताप्तम् इति[^3/762], असंतप्तो ऽध्वर्युः कर्म शक्नोति कर्तुम्, कर्मसिद्धिर् यजमानस्योपकारिकेति, ऋत्विक्फलम् आशासितव्यम् अत्रेति।


[^3/760]: E2: 4,617; E4: 4,982; E6: 1,287

[^3/761]: E2,4: māvām avakramiṣam

[^3/762]: Tait.S. 1.1.12.1

____________________________________________


### व्यपदेशाच् च ॥ MS_३,८.२९ ॥

यत्र च व्यपदेशो भवति, तत्रार्त्विजम्, दक्षिणस्य हविर्धानस्याधस् ताच् चत्वार उपरवाः प्रावेशमुख्याः[^3/763] प्रदेशान्तरालाः, तत्र हस्तौ प्रवेश्याध्वर्युर् यजमानम् आह, किम् अत्रेति, स आह - भद्रम् इति। तन् नौ सहेत्य् अध्वर्युः प्रत्याहेति व्यपदेशो भवति, अध्वर्योर् यजमानस्य च। तन् नौ सहेत्य् उभयोर् वचनम् अध्वर्युयजमानयोः। तस्माद् अध्वर्युफलम् आशासितव्यम् अत्रेति।


[^3/763]: E2,4: prādeśamukhyāḥ

____________________________________________


### द्रव्यसंस्कारः प्रकरणाविशेषात् सर्वकर्मणाम् ॥ MS_३,८.३० ॥

दर्शपूर्णमासयोर् बर्हिर्धर्मा वेदिधर्माश् च, तेषु संदेहः - किम् अङ्गप्रधानार्थाः, उत प्रधानार्था इति। प्रकरणात् प्रधानार्था इति। इति[^3/764] प्राप्त उच्यते, नैवम्, द्रव्यसंस्कारो ऽङ्गप्रधानार्थः, यथा व्याख्यातम्[^3/765] एवोत्तरविवक्षया प्राप्तिर् एषा क्रियत इति।

[४२८][^3/766]


[^3/764]: E2,4 om. iti

[^3/765]: Vgl. zu MS 3.7.1ff

[^3/766]: E2: 4,618; E4: 4,986; E6: 1,288

____________________________________________


### निर्देशात् तु विकृतापूर्वस्यानधिकारः ॥ MS_३,८.३१ ॥

ज्योतिष्टोमे पशुर् अग्नीषोमीयः, यो दीक्षितो यद् अग्नीषोमीयं पशुम् आलभत इति[^3/767]। तत्र श्रूयते - बर्हिषा यूपावटम् अवस्तृणात्य् आज्येन यूपम् अनक्तीति। तत्र संशयः - किं तयोर् आज्यबर्हिषोर् आज्यबर्हिर्धर्माः प्राकृताः कर्तव्याः, उत नेति। किं प्राप्तम्? कर्तव्या इति। कुतः? वाक्यं हि बर्हिर्मात्रस्याज्यमात्रस्य च धर्माणां विधायकम्, तद् इहापि वाक्यं चोदकेन प्राप्तम्। न चैतद् बर्हिर् आज्यं निष्प्रयोजनम्। तस्माद् अत्र धर्माः कियेरन्न् इति।
एवं प्राप्ते ब्रूमः - निर्देशाद् विकृताव् अपूर्वस्यानधिकारः, निर्दिष्टा एते धर्माः प्रकृतौ, यत्र प्रधानस्योपकुर्वन्ति प्राकृतकार्ययोर् आज्यबर्हिषोः। ये च प्रधानस्योपकारिणो धर्माः, त इहातिदिश्यन्ते। प्रधानं हि चोदको ऽपेक्षते, न धर्मान्। प्रधानस्य हि चोदकेन सामान्यं न धर्माणाम्।
अपि च, नान्यार्थ इति ज्ञातेन संनिहितेनाप्य् एकवाक्यता भवत्य् अन्यसंबन्धोपपत्तौ सत्याम्, यथा भार्या राज्ञः, पुरुषो देवदत्तस्येति। किम् अङ्ग पुनर् विप्रकृतेन, निर्ज्ञातं खल्व् अङ्गत्वं प्रधानापेक्षायां भवति, केवलम् इहातिदेशः क्रियते, पदार्थापेक्षायाम् अङ्गत्वम् अपि साधयितव्यं स्यात्। धर्माश् चापेक्ष्यमाणाः साधारणा भवेयुः, तथोहो नावकल्पेत। लिङ्गविशेषदर्शनाच् च व्यवतिष्ठेरन् धर्माः, तत्र दर्शनं नोपपद्येत, वपया प्रातःसवने चरन्ति, पुरोडाशेन माध्यंदिन इति, तथा न पिता वर्धते, न माता, न नाभिः, प्राणो हि स इति। तस्माद् यद् द्वारा प्रकृतौ कृताः, तद् द्वारैव विकृतौ, नान्यद्वाराः। न च यूपावटस् तरणं प्रकृताव् अस्ति यूपाञ्जनं [४२९][^3/768] वा। तस्मान् न तत्र प्राकृता धर्मा भवेयुर् अपूर्वत्वात्।


[^3/767]: Tait.S. 6.1.11.6

[^3/768]: E2: 4,620; E4: 4,986; E6: 1,288

____________________________________________


### विरोधे च श्रुतिविशेषाद् अव्यक्तः शेषे ॥ MS_३,८.३२ ॥

दर्शपूर्णमासयोर् आमनन्ति - समावप्रच्छिन्नाग्रौ दर्भौ प्रादेशमात्रौ पवित्रे करोति, तथा - अरत्निमात्रे विधृती पवित्रे, उतान्यत इति। तत्र संशयः - किं वेदिस्तरणार्थाद् बर्हिषो विधृती पवित्रे, उतान्यत इति। किं तावत् प्राप्तम्? वेदिस्तरणार्थाद् बर्हिषः कार्ये। किं कारणम्? तद् धि प्रकृतम्, धर्माश् चाविशेषात् सर्वबर्हिषाम् अर्थेन, तस्मात् ततः। इति प्राप्ते ब्रूमः - अन्यतः क्रियेत। कुतः? विरोधात्। कथं विरोधः? श्रूयते हि - त्रिधा तु पञ्चधा तु वा वेदीं स्तृणातीति, तद् येनास्तीर्यते, कथं तद् विधृतिपवित्रं क्रियेत, न हि संभवत्य् एकं स्तरणाय विधृतिपवित्राय च। तद् एतद् उपदिष्टवचनम् अनेकगुणत्वं चोभे अप्य् असंभविनी प्रतिज्ञाते स्याताम्। तस्मान् न ततः क्रियेतेति। यदि न ततः, कुतस् तर्हि? अव्यक्त एवंजातीयकः शेषे, अस्ति तत्र परिभोजनीयं नाम बर्हिः, ततः कर्तव्यम्।


____________________________________________


### अपनयनस् त्व् एकदेशस्य विद्यमानसंयोगात् ॥ MS_३,८.३३ ॥

ज्योतिष्टोमे श्रूयते - पुरोडाशशकलम् ऐन्द्रवायवस्य पात्रे निदधाति, धाना आश्विनपात्रे, पयस्यां मैत्रावरुणपात्र इति। तत्र संशयः - किम् अन्यत एषां क्रियेत, उत प्रकृतेभ्य [४३०][^3/769] इति। किं प्राप्तम्? पूर्वेण न्यायेनान्यत इति। तत्रोच्यते - तत एकदेशस्यापनयः। कुतः? विद्यमानसंयोगात्, विद्यते हि तत्र पुरोडाशो धानाः पयस्या च, तत्संयोग एव न्याय्यो नान्यसंयोग इति, पुरोडाशादीनां एव संस्कारः, नेन्द्रवायवादीनाम्[^3/770]। कुतः? पुरोडाशादिषु द्वितीयादर्शनात्। प्रत्यक्षश् चैकदेशापनयेनोपकारः, नेन्द्रवायवादिसंबन्धेन[^3/771], एवं प्रकृतानुग्रहो भविष्यति, तस्मात् प्रकृतस्योपदेशेन तत् क्रियेत। न चात्रोपदिष्टोपदेश आशङ्क्यो ऽनेकगुणभावश् च, अन्येन शकलेन होमो ऽन्यश् च प्रतिपाद्यत इति[^3/772]।


[^3/769]: E2: 4,621; E4: 4,992; E6: 1,289

[^3/770]: E2,4: naindravāyavādīnām

[^3/771]: E2,4: naindravāyavādisaṃbandhena

[^3/772]: E2,4 om. iti

____________________________________________


### विकृतौ सर्वार्थः शेषः प्रकृतिवत् ॥ MS_३,८.३४ ॥

इदम् आमनन्ति - यज्ञार्थवणं वै काम्या इष्टयः, ता उपांशु कर्तव्या इति। अत्र संशयः - किम् अङ्गप्रधानार्थम् उपांशुत्वम्, उत प्रधानार्थम् इति। किं प्राप्तम्? विकृतौ सर्वार्थः शेषः स्यात्, अविशेषाद् अङ्गानां प्रधानानां च प्रकृतिवत्, यथा प्रकृतौ वेदिधर्मा आज्यधर्माश् चाङ्गप्रधानार्थाः, एवम् अत्रापि।


____________________________________________


### मुख्यार्थो वाङ्गस्याचोदितत्वात् ॥ MS_३,८.३५ ॥

प्रधानार्थो वा एष विकृतिषु स्यात्। एवम् इदं सर्वार्थम् उच्येत, प्रकरणं बाधित्वा वाक्येनाङ्ग-प्रधानार्थम् इति, तद् एवेदानीं वाक्यं विशेषितम् - काम्या इष्टय इति। काम्याश् च प्रधानयागाः, अङ्गयागाः प्रधानार्थाः, तस्माद् अङ्गचोदितम्। यत् कामेन फलवच् चोद्यते, तद् एवानयोपांशुत्वेतिकर्तव्यतया [४३१][^3/773] अनुबध्यते। तस्मात् प्रधानार्थम् उपांशुत्वम्।


[^3/773]: E2: 4,622; E4: 4,994; E6: 1,290

____________________________________________


### संनिधानविशेषाद् असंभवे तदङ्गानाम् ॥ MS_३,८.३६ ॥

श्येने श्रूयते - दृतनवनीतम्[^3/774] आज्यम् इति। तत्र संदेहः - किं नवनीतं प्रधानस्य, उताङ्गानाम् इति। किं प्राप्तम्? प्रधानस्य, तस्य हि प्रकरणम् इति वचनप्रामाण्यान् नवनीतेन प्रधानं निर्वर्तयितव्यम् इति। एवं प्राप्ते ब्रूमः - असंभव एतस्मिंस् तदङ्गानां श्येनाङ्गानां[^3/775] स्यात्। कथं असंभवः? सोमद्रव्यकत्वात् प्रधानस्य। ननु वचनान् नवनीतं भविष्यति। न श्येने नवनीतं भवतीत्य् एष वाक्यार्थः। कस् तर्हि? श्येने नवनीतम् आज्यं भवतीति नवनीताज्यसंबन्धो विधीयते, श्येनाज्यसंबन्धो ऽनूद्यते। न च साक्षाच् छ्येनस्याज्यसंबन्धो ऽस्ति, श्येनाङ्गानां तु विद्यते। यस्यास्ति, तस्यानूद्य नवनीतं विधीयते, संनिधानविशेषात्।


[^3/774]: E2,4: dṛtinavanītam

[^3/775]: E1 gibt śyenāṅgānāṃ in Klammern

____________________________________________


### आधाने ऽपि तथेति चेत् ॥ MS_३,८.३७ ॥

एवं चेद् दृश्यते - श्येनाङ्गानां नवनीतम् इति, आधाने ऽपि पवमानेष्टिषु स्यात्। ता अपि हि श्येनस्योपकुर्वन्ति, तत्संस्कृते ऽग्नौ श्येनो निर्वर्तत इति।


____________________________________________


### नाप्रकरणत्वाद् अङ्गस्य तन्निमित्तत्वात् ॥ MS_३,८.३८ ॥

न श्येनस्य प्रकरणे पवमानेष्टयो ऽग्न्याधानं वा श्रूयते। किम् अतः? यद्य् एवम्, आधानस्य च श्येनस्य च न कश्चिद् अस्ति [४३२][^3/776] संबन्धः, अग्नीनाम् आधानम्, अग्नयश् च श्येनस्य, तस्मान् न पवमानहविःषु नवनीतम्। नैतच् छ्येनाङ्गत्वे निमित्तम्, यद् आधानम् अग्नीनाम् उपकरोति। यदि प्रकरणादीनाम् अन्यतमद्[^3/777] अस्ति, तन् निमित्तं भवेत्। तस्मान् न श्येनाग्न्याधानयोः संबन्धो ऽस्तीति।


[^3/776]: E2: 4,623; E4: 4,997; E6: 290

[^3/777]: E2,4: anyatamam

____________________________________________


### तत्काले वा लिङ्गदर्शनात् ॥ MS_३,८.३९ ॥

इदम् इदानीं संदिह्यते - किं सुत्याकालानाम् अङ्गानां नवनीतम् उत सर्वेषां इति। सुत्याकालानां स्यात्, लिङ्गदर्शनात्। इदं श्रूयते - सह पशून् आलभत इति। तत्र पुनर् वचनम् - अग्नीषोमीयस्य स्थाने ऽग्नीषोमीयः पुरोडाशः, अनुबन्ध्यायाः स्थाने मैत्रावरुणीयस्येति[^3/778], द्वे स्थाने श्रून्ये[^3/779] दर्शयति, तेनावगम्यते श्येनस्य वचनं सुत्याकालानाम् अङ्गानां विशेषं विदधातीति।


[^3/778]: E2,4: maitrāvaruṇī payasyā, iti

[^3/779]: E2,4,6: śūnye

____________________________________________


### सर्वेषां वाविशेषात् ॥ MS_३,८.४० ॥

सर्वेषाम् एव चाङ्गानां नवनीतं स्यात्। कुतः? अविशेषात्, असति विशेषे सर्वेषाम् अप्य् अङ्गानाम् इति।


____________________________________________

### न्यायोक्ते लिङ्गदर्शनम् ॥ MS_३,८.४१ ॥

यद् उक्तं लिङ्गम्, तत् परिहरणीयम्। नास्ति तावत् प्रमाणम्, यच् छ्येनस्य वचनं तत् स्तुत्याकालानाम्[^3/780] अङ्गानाम् इति। किं तु दर्शनम्? तद् अप्रमाणमूलत्वान् मिथ्यादर्शनं मृगतृष्णावत्। कथं तु मध्ये पशूनाम् आलम्भ इति। न्यायात्। को न्यायः? क्रमानुग्रहः। एवं वचनवर्जितः क्रमो ऽनुगृहीतो भवतीति[^3/781]। [४३३][^3/782] तस्मात् सर्वेषाम् अङ्गानां नवनीतम् इति।


[^3/780]: E2,4: vacanaṃ tat stutyākālānām

[^3/781]: E2,4 om. iti

[^3/782]: E2: 4,625; E4: 4,1000; E6: 1,291

____________________________________________


### मांसं तु सवनीयानां चोदनाविशेषात् ॥ MS_३,८.४२ ॥

शाक्यानाम् अयनं षट्त्रिंशत्संवत्सरम्। तत्रेदं समामनन्ति - संस्थिते संस्थिते ऽहानि गृहपतिर् मृगयां याति, स तत्र यान् मृगान् हन्ति, तेषां तरसाः पुरुडाशाः सवनीया भवन्तीति। तत्र संदेहः - किं सवनीयानाम् अन्येषां च संभवतां पुरोडाशानां स्थाने तरसा उत सवनीयानाम् एवेति। किं प्राप्तम्? सर्वपुरोडाशानां मांसमयता स्यात्, न शक्यते पुरोडाशानां च मांसमयता विधातुम्, सवनीयशब्देन च पुरोडाशान् विशेषयितुम्, भिद्येत हि तथा वाक्यम्। तस्मात् सर्वपुरोडाशानां मांसमयतेति। इति[^3/783] प्राप्ते उच्यते - मांसं तु सवनीयानां स्यात्, तरसाः सवनीया भवन्तीत्य् अयं त्व् अनूद्यते। कुत एतत्? सर्वपुरोडाशेषु सवनीयशब्दो ऽनुवादो न घटते, पुरोडाशशब्दस् तु सवनीयेष्व् अवकल्पते। तस्मात् पुरोडाशशब्दो ऽनुवाद इति। तस्मात् सवनीयानां धानादीनां स्थाने मांसं चोदनाशेषाद् इति।


[^3/783]: E2,4 om. iti

____________________________________________


### भक्तिर् असंनिधाव् अन्याय्येति चेत् ॥ MS_३,८.४३ ॥

इति चेत् पश्यसि - सवनीयेषु पुरोडाशशब्दो ऽनुवादो भविष्यतीति, धानादिषु पुरोडाशशब्दो न वर्तते, भक्तिश् चान्याय्या मुख्ये संभवति।

[४३४][^3/784]


[^3/784]: E2: 4,623; E4: 4,1003; E6: 1,292

____________________________________________


### स्यात् प्रकृतिलिङ्गत्वाद् वैराजवत् ॥ MS_३,८.४४ ॥

प्रकृतौ ज्योतिष्टोमे धानादिष्व् अयं पुरोडाशशब्दो भाक्तः, संनिहिते[^3/785] प्रयुक्तः, इहापि भाक्त एव प्रयोक्ष्यते। अत्रापि हि सवनीयशब्देन ते संनिहिताः। प्रकृतौ लिङ्गसमवायाच् छब्दप्रवृत्तिर् विकृताव् अपि तथैव, यथा - छत्रिणो गच्छन्ति, ध्वजिनो गच्छन्तीति। यथा - उक्थ्यो वैरूपसामा, एकविंशः पोडशी वैराजसामा इति प्रकृतिलिङ्गेन सामशब्देन वैरूपपृष्ठो वैराजपृष्ठ इति गम्यते। एवम् इहापि सवनीयानां मांसमयतेति।


[^3/785]: E2,4: saṃnihiteṣu

____________________________________________





============================================================================