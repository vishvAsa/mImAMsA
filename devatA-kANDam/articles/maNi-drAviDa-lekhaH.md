+++
title = "मणि-द्राविड-लेखः"
+++

दैवी मीमांसा   
— Dr. मणिद्राविडः,  
पूर्वमीमांसाशास्त्राध्यापकः,  
मद्रपुरीयसंस्कृतमहाविद्यालयः,  
मैलापूर् , चेन्नै – ४ .  

## परिचयः
दैवी मीमांसा, सांकर्षणम् , संकर्षणकाण्डम् , देवताकाण्डम् , संकर्षकाण्डम् इत्यादिभिः शब्दैः कश्चित् सूत्रग्रन्थः व्यवहृतः,  
उदाहृतानि च तत्रत्यानि कानिचित् सूत्राणि  
द्वैत-विशिष्टाद्वैत-अद्वैतग्रन्थकारैः।   
किमेभिः शब्दैः व्यवहृतः ग्रन्थ एक एव, अथवा अनेकः?  
ग्रन्थकर्ता कः?  
ग्रन्थप्रतिपाद्यो विषयः कः?  
तदीयसूत्रोद्धरणं   
कस्मिन् संदर्भे   
केन प्रयोजनेन कृतम्? 
इत्यादिकं यथा-मति अस्मिन् प्रबन्धे निरूप्यते।  

## उद्धरणानि
### मध्वः
श्रीमध्वाचार्यैः अनुव्याख्याने —  

> “स्वयं भगवता +++(व्यासेन)+++ 'विष्णुर्  
> ब्रह्मेत्य्' एतत् पुरोदितम्॥  
> 'स विष्णुराह ही'त्य् अन्ते  
> देवशास्त्रस्य तेन हि ।  
> आद्य्-अन्तं देव-शास्त्रस्य   
> स्वयं भगवता कृतम् ॥  
> मध्यं तद्-आज्ञया पैल-  
> शेषाभ्यां कृतम् अञ्जसा।  
> अतस् तत्रैव विष्णुत्व-  
> सिद्धेर् ब्रह्मेत्य् असूचयत्” ॥  
> १,१. ८०, ८१,८२ ॥  

इति देव-शास्त्र-पदेन दैव-मीमांसायाः निर्देशः कृतः।  
अत्र “अथातो ब्रह्मजिज्ञासा” इति सूत्रे  
अनेकार्थकस्य ब्रह्मशब्दस्यार्थं निर्णेतुं  
ब्रह्म-सूत्र-कर्तुः देव-मीमांसाऽऽख्य-ग्रन्थान्तरस्य अन्ते स्थितं   
“स विष्णुर् आह हि” इति सूत्रम् उद्धृतम्।  

### न्याय-सुधा
तद्व्याख्याने न्याय-सुधायाम् उक्तम्—  

> ‘देवमीमांसा-शास्त्रस्यान्ते  
> “स विष्णुर् आह हि , तं ब्रह्मेत्य् आचक्षते”  
> इति   सूत्र-द्वयेन विष्णुर् ब्रह्मेत्य् उदितम्।  
> तद्-अनन्तरम् एव च  
> “अथातो ब्रह्मजिज्ञासा” इति सूत्रितत्वात्  
> पुरोदितम् इत्य् उक्तम्’  

इति। अयं चात्र ज्ञायते विशेषः—  
दैव-मीमांसा-शास्त्रस्य आदिमान्तिम-भागयोः कर्ता तु  
ब्रह्म-सूत्रकार एव,   
तस्य अवशिष्ट-भाग-कर्तारौ तु  
व्यासाज्ञया पैल-शेषौ इति ।  

अस्यादिमं सूत्रं तु “अथातो दैवी मीमांसा” इति वदन्ति।   
‘श्लोकाः सूत्राण्य् अनुव्याख्यानानि व्याख्यानानि’ (बृ. 4.1.2) इत्य् अत्र  

> “सूत्रं तु ब्रह्म-सूत्राख्यं  
> महामीमांसिका तथा।  
> तथा साङ्कर्षणं सूत्रं  
> ब्रह्म-तर्कादयस् तथा॥” 

इति बृहद्-आरण्यकोपनिषद्-भाष्ये  
श्रीमध्वाचार्यैः साङ्कर्षणं सूत्रं निर्दिष्टम्।  

> “अचेतनासत्यायोग्यान्य् अनुपास्यानि  
अफलत्व-विपर्ययाभ्याम्” 

इति सूत्रम् अपि सांकर्षण-सूत्र-नाम्ना निर्दिष्टं  
तत्त्व-प्रकाशिकादौ। द्र. 3-3-6। 

### व्यासतीर्थः
तात्पर्य-चन्द्रिकायां जिज्ञासाधिकरणे रामानुजीय-मत-निराकरणावसरे व्यासतीर्थैः—  

> ‘किंच “अथातो धर्मजिज्ञासा” इत्यादि  
> “अनावृत्तिः शब्दात्” इत्यन्तं  
> विंशति-लक्षणम् एकं शास्त्रम् इति वदता त्वया  
> चतुर्-लक्षणी देव-मीमांसा द्वादश-लक्षण्याः कर्म-मीमांसाया उत्तरा,  
> ब्रह्ममीमांसायास् तु पूर्वा  
> इति स्वीकृतत्वेन सिद्धे व्युत्पत्त्य्-अभावे  
> सिद्ध-रूप--देव-मीमांसानुपपत्तेः,  
> तस्यास् तत्रैव सिद्धत्वात्  
> पुनर् इह सिद्धे व्युत्पत्त्य्-अभावेन पूर्वपक्षो न युक्तः’  

इति विंशति-लक्षण-मीमांसान्तर्गतत्वेन  
विशिष्टाद्वैति-प्रसिद्धे चतुर्-अध्यायात्मके ग्रन्थे  
देव-मीमांसा-पद-प्रयोगः कृतो दृश्यते।  

### राघवेन्द्रः
तद्व्याख्याने प्रकाशिकाख्ये श्रीराघवेन्द्रतीर्थैः — 

> ‘विंशति-लक्षणम् इति।  
> लक्षण-शब्दो ऽध्यायपर्यायः।   
> पूर्वतन्त्रे द्वादश लक्षणानि।  
> दैवीमीमांसायां चत्वारि।  
> उत्तरमीमांसायां चत्वारि चेत्यर्थः।’ 

इति ‘दैवी मीमांसा’ इति पद-प्रयोगः कृतः।  

तद् एतैर् वाक्यैः -  
दैवी मीमांसा, सांकर्षणम् , संकर्षणकाण्डम् , देवताकाण्डम्  
इति तत्र तत्र एक एव ग्रन्थो विवक्षित इत्य् ऊह्यते। 

### सर्वमतसंग्रहः
अनन्त-शयन-संस्कृत-ग्रन्थ-मालायां मुद्रयित्वा प्रकाशितं  
‘सर्वमतसंग्रहः’ ‘प्रपञ्चहृदयम्’ इति ग्रन्थ-द्वयम्  
अज्ञातकर्तृकं शास्त्र-प्रतिपाद्य-विषय-निर्देशनेन  
शास्त्र--स्व-रूप--परिचय-परम् उपलभ्यते।  
तत्र सर्व-मत-संग्रहे —  

> ‘एवं पूर्वोत्तर-काण्डात्मना भिन्नस्य  
> वेदस्याध्ययन-विधि-परिगृहीतत्वात्  
> विवक्षितार्थत्वेन निश्चितस्यार्थ-विचाराय मीमांसाशास्त्रं प्रवृत्तम्।   
> तच्च विंशत्य्-अध्याय-परिमितं काण्ड-त्रयात्मकं भवति।  
> 
> तत्र पूर्वमीमांसा द्वादशाध्यायमिता कर्मकाण्डनिष्ठा।  
> तत्-सूत्रकर्ता जैमिनिः।  
> भाष्यकारः शबरस्वामी। 
> तद्व्य्-आख्यातारौ भट्ट-कुमार--प्रभाकरौ।  
> तयोः भट्ट-कुमारेण विधि-वाक्यानि भावना-परतया व्याख्यातानि,  
> प्रभाकरेण नियोग-परतया।  
> 
> उत्तरमीमांसा तु द्वि-रूपा  
> सगुण-निर्गुण-ब्रह्म-निष्ठा अष्टाध्याय-मिता व्यास-प्रणीता।  
> 
> तत्र स-गुण-ब्रह्म-निष्ठा देवता-काण्डात्मिका अध्याय-चतुष्टय-वती।  
> इह भाष्यकारः संकर्षः।  
> 
> तत्र प्रथमेऽध्याये सर्वेषां मन्त्रविशेषाणां  
> देवतातत्त्व-प्रतिपादने तात्पर्यम् इति प्रतिपादितम्।  
> द्वितीये विध्य्-अर्थवादादेः वेद-शेषस्य मन्त्र-देवता-शेषत्वम् उपपाद्यते।  
> तृतीये देवता-तत्त्वं स्वेच्छा-विग्रहत्वादि-गुण-गणालंकृतम् इति दर्शितम्।  
> चतुर्थे तत्-तद्-देवता-प्रसादतस्  
> तत्-तल्-लोक-वेष-विभूषणैश्वर्यानन्दावाप्ति-लक्षणं देवतोपासन-फलं निर्णीतम्।  
> एवं मध्यम-मीमांसा सर्व-देवतात्मनो हरेः प्रतिपादिकेति स-गुण-ब्रह्म-परा भवति।’  
> (पृष्ठ 10) 

इति। 

### प्रपञ्च-हृदयम्
प्रपञ्च-हृदये ऽपि—

> ‘तत्र साङ्गोपाङ्गस्य वेदस्य   
> पूर्वोत्तर-काण्ड-संभिन्नस्याशेष-वाक्यार्थ-विचार-परायणं मीमांसा-शास्त्रम्।  
तद् इदं विंशत्य्-अध्याय-निबद्धम्।  
> तत्र षोडशाध्याय-निबद्धं पूर्व-मीमांसा-शास्त्रं  
> पूर्व-काण्डस्य धर्म-विचार-परायणं जैमिनि-कृतम्।  
> तद्-अन्यद् अध्याय-चतुष्कं उत्तर-मीमांसा-शास्त्रम्  
> उत्तर-काण्डस्य ब्रह्म-विचार-परायणं व्यास-कृतम्।  

<details><summary>पाठान्तरम् (द्रष्टुं नोद्यम्)</summary>

> ‘तत्र द्वादशाध्याय-निबद्धं पूर्व-मीमांसा-शास्त्रं  
> पूर्व-काण्डस्य धर्म-विचार-परायणं जैमिनि-कृतम्।  
> तद्-अन्यद् अध्यायाष्टकम् उत्तर-मीमांसा-शास्त्रम्  
> उत्तर-काण्डस्य ब्रह्म-विचार-परायणं व्यास-कृतम्।’  

इति पाठान्तरं मुद्रितग्रन्थे उपलभ्यते।  

(उपेक्ष्यम् इदम् इति पश्चाद् वक्ष्यति। )
</details>


> तस्य विंशत्य्-अध्याय-निबद्धस्य मीमांसा-शास्त्रस्य 
कृत-कोटि-नाम-धेयं भाष्यं बोधायनेन कृतम्।  
तद् ग्रन्थ-बाहुल्य-भयाद् उपेक्ष्य  
किंचित् संक्षिप्तम् उपवर्षेण कृतम्।  
तदपि मन्द-मतीन् प्रति दुष्-प्रतिपादं विस्तीर्णत्वाद् उपेक्ष्य   
षोडश-लक्षण--पूर्व-मीमांसा-शास्त्र-मात्रस्य  
देव-स्वामिना ऽतिसंक्षिप्तं कृतम्।  
भव-दासेनापि कृतं जैमिनीय-भाष्यम्।  
> 
> पुनर् द्विकाण्डे धर्ममीमांसाशास्त्रे   
> पूर्वस्य तन्त्र-काण्डस्य   
> आचार्य-शबर-स्वामिना ऽतिसंक्षेपेण   
> संकर्ष-काण्डं द्वितीयम् उपेक्ष्य कृतं भाष्यम्।  
> 
> तथा देवता-काण्डस्य संकर्षेण, (संकर्षणेन पा.)  
> ब्रह्म-काण्डस्य भगवत्-पाद--ब्रह्म-दत्त--भास्करादिभिर् मत-भेदेनापि कृतम्।’ 

इति ग्रन्थ उपलभ्यते। 

अत्र 

> ‘भगवद्-बोधायन-कृतां विस्तीर्णां ब्रह्म-सूत्र-वृत्तिं  
> पूर्वाचार्याः संचिक्षिपुः’ 

इति श्री-रामानुजाचार्यैः श्री-भाष्ये उक्तोऽर्थः स्पष्टी-कृतो भवति।  
किंचात्र यत्  
‘तत्र द्वादशाध्याय-निबद्धं पूर्व-मीमांसा-शास्त्रं…’ इति कुण्डलितं पाठान्तरम् उपन्यस्तम् ,  
तत् पूर्वोक्त-सर्व-मत-संग्रह--ग्रन्थानुसारि ,  
न तु प्रपञ्च-हृदय-ग्रन्थानुसारि,  
अग्रे ‘षोडश-लक्षण-पूर्व-मीमांसा-शास्त्र-मात्रस्य’  
‘पुनर् द्वि-काण्डे धर्म-मीमांसा-शास्त्रे’ इत्य्-आद्य्-उत्तर-ग्रन्थानानुगुण्यात्।  

### वेङ्कटनाथार्यः
अधिकरण-सारावल्यां निगमान्त-देशिकाः — 

> “वेदार्थे न्याय-चिन्त्ये प्रथमम् अधिगतः कर्म-वर्गः प्रमाणैः,  
भेदैर् अङ्गैः प्रयुक्त्या क्रम-विरचनया ऽथा ऽधिकृत्या ऽतिदिष्ट्या।  
तत्राशेषैर् विशेषैस्, तद्-अनु तद्-अनुवर्त्य्-ऊहतः प्राप्त-बाधैः  
तन्त्रेणाथ प्रसक्त्या, तत उपरि चतुर्-लक्षणी देवतार्था” ॥5॥ 

इति श्लोके द्वादशाध्याय्याः प्रतिपाद्यानर्थान्  
‘प्रमाणैर्’ इत्य्-आदिना क्रमेण निर्दिश्य,  
‘तत उपरि चतुर्लक्षणी देवतार्था’ इति संकर्ष-काण्ड-विषयं निर्दिशन्ति।   
संकर्ष-काण्डस्याध्याय-विषयास्तु नात्रोक्ताः।  
अन्यत्र तु  

> “स्वरूपम् आदौ तद्-भेदः  
> तद्-उपासन-पूर्वकम्।  
> फलं च देवताकाण्डे   
> देवतानां तु कथ्यते॥”  

इति श्लोकोक्तं देवतास्वरूपं, तद्-भेदः, तद्-उपासनम् , तत्-फलम् इति चतुष्टयम् उक्तम् ।  

पुनः संकर्ष-काण्डस्य जैमिनि-कृतत्वं काशकृत्स्न-कृतत्वं वेति ग्रन्थ-कृतां विप्रतिपत्तिम् उपस्थाप्येत्थं परिजह्रुः— 

> “वृत्ति-ग्रन्थे तु जैमिन्य्-उपरचिततया षोडशाध्याय्य् उपात्ता  
संकर्षः काशकृत्स्न-प्रभव इति कथं तत्त्व-रत्नाकरोक्तिः।  
अत्र ब्रूमः सद्-उक्तौ न वयम् इह मुधा बाधितुं किंचिद् अर्हाः  
निर्वाहस् तूपचारात् क्वचिद् इह घटते ह्य् एक-तात्पर्य-योगः”॥15॥ 

इति ,  

> ‘संहितम् एतत् शारीरकं  
> जैमिनीयेन षोडश-लक्षणेन’  

इति वृत्तिग्रन्थे,  
‘संकर्षः काशकृत्स्न-प्रभवः’  
इति तत्त्वरत्नाकरोक्तौ च  
एक-तात्पर्यकत्वात् एक-कृतत्वेऽपि अन्य-कृतत्वम् उपचर्यते  
इति तद्-अभिप्रायः।  
परन्तु जैमिनि-कृते संकर्ष-काण्डे काशकृत्स्न-कृतत्वम् उपचर्यते,  
उत काशकृत्स्न-कृते जैमिनि-कृतत्वम् उपचर्यते  
इति नात्र स्पष्टम्।  

सेश्वर-मीमांसायां —  

> “स जयति जैमिनिर् आदौ  
जयति पुनः काशकृत्स्नोऽपि।  
नारायणावतारो जयति  
परं बादरायणः श्रीमान्॥” 

इत्य् उक्त्या काशकृत्स्न-कृते संकर्ष-काण्डे जैमिनि-कृतत्वम् उपचर्यते वृत्ति-ग्रन्थे इत्य् ऊहितुम् अवकाशोऽस्ति। 

ऐकशास्त्र्य-समर्थन-वादे शतदूषण्यां निगमान्त-देशिकैर् उक्तम्—  

> ‘देवताकाण्डं च कर्म-काण्ड-शेषतया  
> भाष्यकारैः परिगृहीतम्।  
> “ तदुक्तं संकर्षे ” इति तत्रत्य-सूत्राणि चोदाहरन्ति।  
> तस्य च काण्डस्योपसंहारे  
> “अन्ते हरौ तद्-दर्शनात्” इति देवता-काष्ठां प्रदर्श्य,  
> “ स विष्णुर् आह हि ” इति  
> सर्व-देवताराधनानां तत्-पर्यवसानाय  
> तस्य सर्वान्तरात्मत्वेन व्याप्तिं प्रतिपाद्य,  
> “तं ब्रह्मेत्य् आचक्षते, तं ब्रह्मेत्य् आचक्षते”  
> इति तस्यैव वेदान्त-वेद्य-पर-ब्रह्मत्वोपक्षेपेणोपसंहारात्  
> सामान्यतोऽपि विशेषतश् च  
> +ईश्वरः प्रस्तुत इति तत्त्व-विदां संप्रदायः’

इति। 

### लक्ष्मीपुरश्रीनिवासः
मान-मेय-रहस्य-श्लोक-वार्तिकाभिधे ग्रन्थे  
महामहोपाध्यायैः "पण्डित-रत्नं"-"लक्ष्मी-पुरं"-श्रीनिवासाचार्यैः-  

> ‘तं च संकर्ष-काण्डं तु  
> काशकृत्स्न-विनिर्मितम्।  
> प्राहुः केचिद् बुधास् त्व् अन्ये   
> विदुर् जैमिनि-निर्मितम्॥  
> समाख्ययोल्लिखन्त्य् अन्ये  
> संकर्षण-विनिर्मितम्।  
> सर्वथा पाञ्चरात्रस्य  
> सिद्धान्तमनुवर्तते॥’  
> (पृ.569)  

> ‘पूर्ण-प्रज्ञैर् अनुव्याख्या-  
> प्रबन्धे देव-काण्ड-गः।  
> द्वितीय-लक्षणः शेष-  
> प्रणीत इति भाषितम्॥’  
> (पृ.570) 

इति यदुक्तं तद् अपीहानुसंधानम् अर्हति। 

## सिद्धार्थः
एवं च  
यद्यपि दैवी मीमांसा स्वरूपतो नोपलभ्यते  
तथापि पूर्वोदाहृत-तत्-तद्-ग्रन्थ-कृद्-उक्ति-परिशीलनेन   
सिद्धोऽर्थः क्रोडी-क्रियते।  
दैवी मीमांसा  
“स विष्णुराह हि”  
“तं ब्रह्मेत्य् आचक्षते, तं ब्रह्मेत्य् आचक्षते”  
इति सूत्रघटिता  
विशिष्टाद्वैत-ग्रन्थ-कारैर् अभिप्रेतात् सांकर्षण(संकर्ष)काण्डाद् अभिन्ना।  

तस्याश् च कर्ता विशिष्टाद्वैतिनां मते  
जैमिनिः, काशकृत्स्नो वा।  
संकर्षणेन व्याख्यातत्वात् सांकर्षणं सूत्रम् इति व्यवहार-निर्वाहः  
इति सर्व-मत-संग्रह--प्रपञ्च-हृदय-दर्शिनः केचित्।  

द्वैतिनां मते तु  
चतुर्-अध्यायात्मिकायास् तस्या आदिमान्तिमाध्यायौ  
भगवता व्यासेन कृतौ,  
मध्यमावध्यायौ तु शेष-पैलाभ्याम्।  
अत्र शेष एव संकर्षणः इत्यभिप्रयन्ति केचित्।  
तेन सांकर्षणं सूत्रम् इति व्यवहार-निर्वाहः।    

प्रपञ्च-हृदयाद्य्-अनुसारेण  

1) सर्वेषां मन्त्र-विशेषाणां देवता-तत्त्व-प्रतिपादने तात्पर्यम्  
2) विध्य्-अर्थवादादेः वेद-शेषस्य मन्त्र-देवता-शेषत्वम्  
3) देवता-तत्त्वस्य स्वेच्छा-विग्रहत्वादि-गुण-गणालंकृतत्वम्  
4) तत्-तद्-देवता-प्रसादतः तत्-तल्-लोक-वेष-विभूषणैश्वर्यानन्दावाप्ति-लक्षणं देवतोपासन-फलम्  

इति क्रमेणाध्याय-चतुष्टये प्रतिपाद्यन्ते विषयाः।  

अन्यत्र तु 

> “स्वरूपम् आदौ तद्-भेदः  
> तदुपासन-पूर्वकम्।  
> फलं च देवता-काण्डे  
> देवतानां तु कथ्यते॥”  

इति श्लोकोक्तं  
देवता-स्वरूपं, तद्-भेदः, तद्-उपासनम् , तत्-फलम् इति चतुष्टयम् उक्तम् । 

अत्र विप्रतिपत्तिः साक्षाद् ग्रन्थोपलब्धाव् एव शाम्यतीत्य्  
अलम् अनुपलब्ध-देव-मीमांसा-सूत्रालोचनेन। 

‘प्रदानवद् एव तद्-उक्तम्’ (ब्र.सू.3.3.42) इति सूत्रे  
"तद्-उक्तम्" इति पदं व्याचक्षाणैः श्री-भाष्यकारैः-  

> ‘यथा इन्द्राय राज्ञे… तद्-उक्तं संकर्षणे –   
> नाना वा देवता-पृथक्त्वात् - इति’  

इति सूत्रम् उद्धृतम्।  
(अत्र सांकर्षणे इति, संकर्षे इति पाठान्तरमुपलभ्यते।)  

अत्र ‘ इन्द्राय राज्ञे ’ इत्य्-आद्य्-उदाहृत-वाक्ये कृतो विचारः   
शांकरभाष्येऽपि निर्दिष्टः इदानीम् उपलभ्यमाने पूर्वमीमांसा-शेष-भूते संकर्ष-काण्डे तथैवोपलभ्यते।  
तदेव संकर्ष-काण्डं पूर्वमीमांसकैर् अपि शबर-स्वाम्य्-आदिभिः समादृतम्।   
तच्च पूर्वोक्त-देवता-काण्डाद् अन्यद् एवेति  
तद्-दर्शिनाम् एव स्पष्टम् इत्य् उपरम्यते। 

