+++
title = "मणि-द्राविड-लेखः"
+++

दैवी मीमांसा   
— Dr. मणिद्राविडः,  
पूर्वमीमांसाशास्त्राध्यापकः,  
मद्रपुरीयसंस्कृतमहाविद्यालयः,  
मैलापूर् ,  चेन्नै – ४ .  

दैवी मीमांसा, सांकर्षणम् , संकर्षणकाण्डम् , देवताकाण्डम् , संकर्षकाण्डम् इत्यादिभिः शब्दैः कश्चित् सूत्रग्रन्थः व्यवहृतः,  
उदाहृतानि च तत्रत्यानि कानिचित् सूत्राणि  
द्वैत-विशिष्टाद्वैत-अद्वैतग्रन्थकारैः।   
किमेभिः शब्दैः व्यवहृतः ग्रन्थ एक एव,  अथवा  अनेकः?  
ग्रन्थकर्ता  कः?  
ग्रन्थप्रतिपाद्यो  विषयः  कः?  
तदीयसूत्रोद्धरणं   
कस्मिन्  संदर्भे   
केन  प्रयोजनेन  कृतम्? 
इत्यादिकं यथामति अस्मिन् प्रबन्धे निरूप्यते।  

श्रीमध्वाचार्यैः अनुव्याख्याने —  
“स्वयं भगवता विष्णुर्ब्रह्मेत्येतत्पुरोदितम्॥ स विष्णुराह हीत्यन्ते देवशास्त्रस्य तेन 
हि  ।  आद्यन्तं  देवशास्त्रस्य  स्वयं  भगवता  कृतम्  ॥  मध्यं  तदाज्ञया  पैलशेषाभ्यां  कृतमञ्जसा।  अतस्तत्रैव 
विष्णुत्वसिद्धेर्ब्रह्मेत्यसूचयत्”  ॥  १,१.  ८०,  ८१,८२  ॥  इति  देवशास्त्रपदेन  दैवमीमांसायाः  निर्देशः  कृतः।  अत्र  “अथातो 
ब्रह्मजिज्ञासा”  इति  सूत्रे  अनेकार्थकस्य  ब्रह्मशब्दस्यार्थं  निर्णेतुं  ब्रह्मसूत्रकर्तुः  देवमीमांसाख्यग्रन्थान्तरस्य  अन्ते  स्थितं  “स 
विष्णुराह  हि”  इति  सूत्रमुद्धृतम्।  तद्व्याख्याने  न्यायसुधायामुक्तम्—  ‘देवमीमांसाशास्त्रस्यान्ते  “स  विष्णुराह  हि  ,  तं 
ब्रह्मेत्याचक्षते”  इति    सूत्रद्वयेन  विष्णुर्ब्रह्मेत्युदितम्।  तदनन्तरमेव  च  “अथातो  ब्रह्मजिज्ञासा”  इति  सूत्रितत्वात्  पुरोदितम् 
इत्युक्तम्’  इति।  अयं  चात्र ज्ञायते  विशेषः— दैवमीमांसाशास्त्रस्य  आदिमान्तिमभागयोः  कर्ता  तु ब्रह्मसूत्रकार  एव,    तस्य 
अवशिष्टभागकर्तारौ तु व्यासाज्ञया पैलशेषौ इति । अस्यादिमं सूत्रं तु “अथातो दैवी मीमांसा” इति वदन्ति।   
‘श्लोकाः सूत्राण्यनुव्याख्यानानि व्याख्यानानि’ (बृ. 4.1.2) इत्यत्र “सूत्रं तु ब्रह्मसूत्राख्यं महामीमांसिका तथा। तथा 
साङ्कर्षणं सूत्रं ब्रह्मतर्कादयस्तथा॥” इति बृहदारण्यकोपनिषद्भाष्ये श्रीमध्वाचार्यैः साङ्कर्षणं सूत्रं निर्दिष्टम्। “अचेतनासत्या-
योग्यान्यनुपास्यानि अफलत्वविपर्ययाभ्याम्” इति सूत्रमपि सांकर्षणसूत्रनाम्ना निर्दिष्टं तत्त्वप्रकाशिकादौ। द्र. 3-3-6। 
तात्पर्यचन्द्रिकायां  जिज्ञासाधिकरणे  रामानुजीयमतनिराकरणावसरे  व्यासतीर्थैः—  ‘किंच  “अथातो  धर्मजिज्ञासा” 
इत्यादि  “अनावृत्तिः  शब्दात्”इत्यन्तं  विंशतिलक्षणमेकं  शास्त्रमिति  वदता  त्वया  चतुर्लक्षणी  देवमीमांसा  द्वादशलक्षण्याः 
कर्ममीमांसाया उत्तरा, ब्रह्ममीमांसायास्तु पूर्वा इति स्वीकृतत्वेन सिद्धे व्युत्पत्त्यभावे सिद्धरूपदेवमीमांसानुपपत्तेः तस्यास्तत्रैव 
सिद्धत्वात्  पुनरिह  सिद्धे  व्युत्पत्त्यभावेन  पूर्वपक्षो  न  युक्तः’  इति  विंशतिलक्षणमीमांसान्तर्गतत्वेन  विशिष्टाद्वैतिप्रसिद्धे 
चतुरध्यायात्मके  ग्रन्थे  देवमीमांसापदप्रयोगः  कृतो  दृश्यते।  तद्व्याख्याने  प्रकाशिकाख्ये  श्रीराघवेन्द्रतीर्थैः  — 
‘विंशतिलक्षणमिति।  लक्षणशब्दोऽध्यायपर्यायः।  पूर्वतन्त्रे  द्वादश  लक्षणानि।  दैवीमीमांसायां  चत्वारि।  उत्तरमीमांसायां 
चत्वारि चेत्यर्थः।’ इति ‘दैवी मीमांसा’ इति पदप्रयोगः कृतः। तदेतैर्वाक्यैः - दैवी मीमांसा, सांकर्षणम् , संकर्षणकाण्डम् , 
देवताकाण्डम् इति तत्र तत्र एक एव ग्रन्थो विवक्षित इत्यूह्यते। 
अनन्तशयनसंस्कृतग्रन्थमालायां मुद्रयित्वा प्रकाशितं ‘सर्वमतसंग्रहः’ ‘प्रपञ्चहृदयम्’ इति ग्रन्थद्वयम् अज्ञातकर्तृकं 
शास्त्रप्रतिपाद्यविषयनिर्देशनेन  शास्त्रस्वरूपपरिचयपरमुपलभ्यते।  तत्र  सर्वमतसंग्रहे  —  ‘एवं  पूर्वोत्तरकाण्डात्मना  भिन्नस्य 
वेदस्याध्ययनविधिपरिगृहीतत्वात्  विवक्षितार्थत्वेन  निश्चितस्यार्थविचाराय  मीमांसाशास्त्रं  प्रवृत्तम्।  तच्च  विंशत्यध्यायपरिमितं 
काण्डत्रयात्मकं भवति। तत्र पूर्वमीमांसा द्वादशाध्यायमिता कर्मकाण्डनिष्ठा। तत्सूत्रकर्ता जैमिनिः। भाष्यकारः शबरस्वामी। 
तद्व्याख्यातारौ भट्टकुमार-प्रभाकरौ। तयोः भट्टकुमारेण विधिवाक्यानि भावनापरतया व्याख्यातानि, प्रभाकरेण नियोगपरतया। 
उत्तरमीमांसा  तु  द्विरूपा  सगुणनिर्गुणब्रह्मनिष्ठा  अष्टाध्यायमिता  व्यासप्रणीता।  तत्र  सगुणब्रह्मनिष्ठा  देवताकाण्डात्मिका 
अध्यायचतुष्टयवती।  इह  भाष्यकारः  संकर्षः।  तत्र  प्रथमेऽध्याये  सर्वेषां  मन्त्रविशेषाणां  देवतातत्त्वप्रतिपादने  तात्पर्यमिति 
प्रतिपादितम्।  द्वितीये  विध्यर्थवादादेः  वेदशेषस्य  मन्त्रदेवताशेषत्वमुपपाद्यते।  तृतीये  देवतातत्त्वं 
स्वेच्छाविग्रहत्वादिगुणगणालंकृतमिति  दर्शितम्।  चतुर्थे  तत्तद्देवताप्रसादतः  तत्तल्लोकवेषविभूषणैश्वर्यानन्दावाप्तिलक्षणं 
देवतोपासनफलं निर्णीतम्। एवं मध्यममीमांसा सर्वदेवतात्मनो हरेः प्रतिपादिकेति सगुणब्रह्मपरा भवति।’  (पृष्ठ 10) इति। 
प्रपञ्चहृदयेऽपि—‘तत्र  साङ्गोपाङ्गस्य  वेदस्य  पूर्वोत्तरकाण्डसंभिन्नस्याशेषवाक्यार्थविचारपरायणं  मीमांसाशास्त्रम्। 
तदिदं  विंशत्यध्यायनिबद्धम्।  तत्र  षोडशाध्यायनिबद्धं  पूर्वमीमांसाशास्त्रं  पूर्वकाण्डस्य  धर्मविचारपरायणं  जैमिनिकृतम्। 
तदन्यदध्यायचतुष्कं  उत्तरमीमांसाशास्त्रम्  उत्तरकाण्डस्य  ब्रह्मविचारपरायणं  व्यासकृतम्।  (‘तत्र  द्वादशाध्यायनिबद्धं 
पूर्वमीमांसाशास्त्रं  पूर्वकाण्डस्य  धर्मविचारपरायणं  जैमिनिकृतम्।  तदन्यदध्यायाष्टकम्  उत्तरमीमांसाशास्त्रम्  उत्तरकाण्डस्य 
ब्रह्मविचारपरायणं  व्यासकृतम्।’  इति  पाठान्तरं  मुद्रितग्रन्थे  उपलभ्यते।)  तस्य  विंशत्यध्यायनिबद्धस्य  मीमांसाशास्त्रस्य 
कृतकोटिनामधेयं भाष्यं बोधायनेन कृतम्। तद् ग्रन्थबाहुल्यभयादुपेक्ष्य किंचित् संक्षिप्तम् उपवर्षेण कृतम्। तदपि मन्दमतीन् 
प्रति  दुष्प्रतिपादं  विस्तीर्णत्वादुपेक्ष्य  षोडशलक्षणपूर्वमीमांसाशास्त्रमात्रस्य  देवस्वामिनाऽतिसंक्षिप्तं  कृतम्।  भवदासेनापि  कृतं 
जैमिनीयभाष्यम्।  पुनर्द्विकाण्डे  धर्ममीमांसाशास्त्रे  पूर्वस्य  तन्त्रकाण्डस्य  आचार्यशबरस्वामिनाऽतिसंक्षेपेण  संकर्षकाण्डं 
द्वितीयमुपेक्ष्य  कृतं  भाष्यम्।  तथा  देवताकाण्डस्य  संकर्षेण।(संकर्षणेन  पा.)  ब्रह्मकाण्डस्य  भगवत्पाद-ब्रह्मदत्त-
भास्करादिभिर्मतभेदेनापि कृतम्।’ इति ग्रन्थ उपलभ्यते। 
अत्र ‘भगवद्बोधायनकृतां विस्तीर्णां ब्रह्मसूत्रवृत्तिं पूर्वाचार्याः संचिक्षिपुः’ इति श्रीरामानुजाचार्यैः श्रीभाष्ये उक्तोऽर्थः 
स्पष्टीकृतो  भवति।  किंचात्र  यत्  ‘तत्र  द्वादशाध्यायनिबद्धं  पूर्वमीमांसाशास्त्रं…’  इति  कुण्डलितं  पाठान्तरमुपन्यस्तम्  ,  तत् 
पूर्वोक्तसर्वमतसंग्रहग्रन्थानुसारि  ,  न  तु  प्रपञ्चहृदयग्रन्थानुसारि,  अग्रे  ‘षोडशलक्षणपूर्वमीमांसाशास्त्रमात्रस्य’  ‘पुनर्द्विकाण्डे 
धर्ममीमांसाशास्त्रे’ इत्याद्यत्तरग्रन्थानानुगुण्यात्।  
अधिकरणसारावल्यां निगमान्तदेशिकाः — 
“वेदार्थे न्यायचिन्त्ये प्रथममधिगतः कर्मवर्गः प्रमाणैः भेदैरङ्गैः प्रयुक्त्या क्रमविरचनयाऽथाधिकृत्याऽतिदिष्ट्या। 
तत्राशेषैर्विशेषैस्तदनु तदनुवर्त्यूहतः प्राप्तबाधैः तन्त्रेणाथ प्रसक्त्या, तत उपरि चतुर्लक्षणी देवतार्था” ॥5॥ इति श्लोके 
द्वादशाध्याय्याः प्रतिपाद्यानर्थान् ‘प्रमाणै’रित्यादिना क्रमेण निर्दिश्य, ‘तत उपरि चतुर्लक्षणी देवतार्था’ इति संकर्षकाण्डविषयं 
निर्दिशन्ति।  संकर्षकाण्डस्याध्यायविषयास्तु  नात्रोक्ताः।  अन्यत्र  तु  “स्वरूपमादौ  तद्भेदः  तदुपासनपूर्वकम्।  फलं  च 
देवताकाण्डे  देवतानां  तु  कथ्यते॥”  इति  श्लोकोक्तं  देवतास्वरूपं,  तद्भेदः,  तदुपासनम्  ,  तत्फलमिति  चतुष्टयमुक्तम्  ।  पुनः 
संकर्षकाण्डस्य जैमिनिकृतत्वं काशकृत्स्नकृतत्वं वेति ग्रन्थकृतां विप्रतिपत्तिमुपस्थाप्येत्थं परिजह्रुः— 
“वृत्तिग्रन्थे तु जैमिन्युपरचिततया षोडशाध्याय्युपात्ता संकर्षः काशकृत्स्नप्रभव इति कथं तत्त्वरत्नाकरोक्तिः। 
अत्र ब्रूमः सदुक्तौ न वयमिह मुधा बाधितुं किंचिदर्हाः निर्वाहस्तूपचारात् क्वचिदिह घटते ह्येकतात्पर्ययोगः”॥15॥ 
इति । ‘संहितमेतत् शारीरकं जैमिनीयेन षोडशलक्षणेन’ इति वृत्तिग्रन्थे, ‘संकर्षः काशकृत्स्नप्रभवः’ इति तत्त्वरत्नाकरोक्तौ च 
एकतात्पर्यकत्वात्  एककृतत्वेऽपि  अन्यकृतत्वमुपचर्यते  इति  तदभिप्रायः।  परन्तु  जैमिनिकृते  संकर्षकाण्डे 
काशकृत्स्नकृतत्वमुपचर्यते, उत काशकृत्स्नकृते  जैमिनिकृतत्वमुपचर्यते इति नात्र स्पष्टम्। सेश्वरमीमांसायां —  
“स जयति जैमिनिरादौ जयति पुनः काशकृत्स्नोऽपि। नारायणावतारो जयति परं बादरायणः श्रीमान्॥” इत्युक्त्या 
काशकृत्स्नकृते संकर्षकाण्डे जैमिनिकृतत्वमुपचर्यते वृत्तिग्रन्थे इत्यूहितुमवकाशोऽस्ति। 
ऐकशास्त्र्यसमर्थनवादे  शतदूषण्यां  निगमान्तदेशिकैरुक्तम्—  ‘देवताकाण्डं  च  कर्मकाण्डशेषतया  भाष्यकारैः 
परिगृहीतम्।  “  तदुक्तं  संकर्षे  ”  इति  तत्रत्यसूत्राणि  चोदाहरन्ति।  तस्य  च  काण्डस्योपसंहारे  “अन्ते  हरौ  तद्दर्शनात्”इति 
देवताकाष्ठां प्रदर्श्य, “ स विष्णुराह हि ” इति सर्वदेवताराधनानां तत्पर्यवसानाय  तस्य सर्वान्तरात्मत्वेन व्याप्तिं प्रतिपाद्य, “तं 
ब्रह्मेत्याचक्षते तं ब्रह्मेत्याचक्षते” इति तस्यैव वेदान्तवेद्यपरब्रह्मत्वोपक्षेपेणोपसंहारात् सामान्यतोऽपि विशेषतश्च ईश्वरः प्रस्तुत 
इति तत्त्वविदां संप्रदायः’— इति। 
मानमेयरहस्यश्लोकवार्तिकाभिधे ग्रन्थे महामहोपाध्यायैः पण्डितरत्नं लक्ष्मीपुरं श्रीनिवासाचार्यैः- ‘तं च संकर्षकाण्डं 
तु  काशकृत्स्नविनिर्मितम्।  प्राहुः  केचिद्  बुधास्त्वन्ये  विदुर्जैमिनिनिर्मितम्॥  समाख्ययोल्लिखन्त्यन्ये  संकर्षणविनिर्मितम्। 
सर्वथा  पाञ्चरात्रस्य  सिद्धान्तमनुवर्तते॥’  (पृ.569)  ‘पूर्णप्रज्ञैरनुव्याख्याप्रबन्धे  देवकाण्डगः।  द्वितीयलक्षणः  शेषप्रणीत  इति 
भाषितम्॥’ (पृ.570) इति यदुक्तं तदपीहानुसंधानमर्हति। 
एवं  च  यद्यपि  दैवी  मीमांसा  स्वरूपतो  नोपलभ्यते  तथापि  पूर्वोदाहृततत्तद्ग्रन्थकृदुक्तिपरिशीलनेन  सिद्धोऽर्थः 
क्रोडीक्रियते।  दैवी  मीमांसा  “स  विष्णुराह  हि”  “तं  ब्रह्मेत्याचक्षते  तं  ब्रह्मेत्याचक्षते”  इति  सूत्रघटिता  
विशिष्टाद्वैतग्रन्थकारैरभिप्रेतात् सांकर्षण(संकर्ष)काण्डादभिन्ना। तस्याश्च कर्ता विशिष्टाद्वैतिनां मते जैमिनिः, काशकृत्स्नो वा। 
संकर्षणेन व्याख्यातत्वात् सांकर्षणं सूत्रमिति व्यवहारनिर्वाहः इति सर्वमतसंग्रह-प्रपञ्चहृदयदर्शिनः केचित्।  द्वैतिनां मते तु 
चतुरध्यायात्मिकायास्तस्या  आदिमान्तिमाध्यायौ  भगवता  व्यासेन  कृतौ,  मध्यमावध्यायौ  तु  शेषपैलाभ्याम्।  अत्र  शेष  एव 
संकर्षणः इत्यभिप्रयन्ति केचित्। तेन सांकर्षणं सूत्रमिति व्यवहारनिर्वाहः।    
प्रपञ्चहृदयाद्यनुसारेण  (1)  सर्वेषां  मन्त्रविशेषाणां  देवतातत्त्वप्रतिपादने  तात्पर्यम्  (2)  विध्यर्थवादादेः  वेदशेषस्य 
मन्त्रदेवताशेषत्वम्  (3)  देवतातत्त्वस्य  स्वेच्छाविग्रहत्वादिगुणगणालंकृतत्वम्  (4)  तत्तद्देवताप्रसादतः 
तत्तल्लोकवेषविभूषणैश्वर्यानन्दावाप्तिलक्षणं  देवतोपासनफलम्  इति  क्रमेणाध्यायचतुष्टये  प्रतिपाद्यन्ते  विषयाः।  अन्यत्र  तु 
“स्वरूपमादौ  तद्भेदः  तदुपासनपूर्वकम्।  फलं च  देवताकाण्डे  देवतानां  तु  कथ्यते॥”  इति  श्लोकोक्तं  देवतास्वरूपं,  तद्भेदः, 
तदुपासनम् , तत्फलमिति चतुष्टयमुक्तम् । 
अत्र विप्रतिपत्तिः साक्षाद् ग्रन्थोपलब्धावेव शाम्यतीत्यलमनुपलब्धदेवमीमांसासूत्रालोचनेन। 
‘प्रदानवदेव  तदुक्तम्’  (ब्र.सू.3.3.42)  इति  सूत्रे  तदुक्तमिति  पदं  व्याचक्षाणैः  श्रीभाष्यकारैः-  ‘यथा  इन्द्राय 
राज्ञे…तदुक्तं  संकर्षणे  –  नाना  वा  देवतापृथक्त्वात्  -  इति’  इति  सूत्रमुद्धृतम्।  (अत्र  सांकर्षणे  इति,  संकर्षे  इति 
पाठान्तरमुपलभ्यते।)  अत्र  ‘  इन्द्राय  राज्ञे  ’  इत्याद्युदाहृतवाक्ये  कृतो  विचारः  शांकरभाष्येऽपि  निर्दिष्टः  इदानीमुपलभ्यमाने 
पूर्वमीमांसाशेषभूते  संकर्षकाण्डे  तथैवोपलभ्यते।  तदेव  संकर्षकाण्डं  पूर्वमीमांसकैरपि  शबरस्वाम्यादिभिः  समादृतम्।  तच्च 
पूर्वोक्तदेवताकाण्डादन्यदेवेति तद्दर्शिनामेव स्पष्टमित्युपरम्यते। 

